<DOC>
<DOCNO>70</DOCNO>
<SOURCE>OraInfo</SOURCE>
<URL>http://orainfo.com/lulzim-jashari-e-keqja-eshte-shtrire-ne-institucionet-e-kosoves/</URL>
<TITLE>Lulzim Jashari: E keqja është shtrirë në institucionet e Kosovës</TITLE>
<TEXT>Në Akademinë përkujtimore kushtuar 19 vjetorit të Epopesë së UÇK-së, në emër të familjes Jashari, foli Lulzimi, i cili tha se “pas një historie të dhimbshme po bëhen dy dekada nga fitimi i lirisë dhe 9 vjet nga pavarësia”.
Jashari tha se krenohen me ata që për ideal patën lirinë, por ai tha se “sot Kosova përfaqësohet nga individë që nuk udhëhiqen nga idealet e atyre që ranë”.
“Deputetët e përfaqësuesit e institucioneve kanë harruar traditën, pasi shqiptarët kanë ditur të tregohen syqelë”, tha ai, dhe porositi se e kështu duhet të tregohen edhe tani, raporton KosovaPress.
Jashari tha se qeveritarët po e lënë Kosovën pa fytyrë, sepse siç tha ai, institucionet e Kosovës po kërkojnë normalizim dhe pajtim me Serbinë.
“Si mund të ketë pajtim me ata që mundohen ta zhdukin Kosovën, me ata që nuk ka kërkuar falje për krimet e bëra?”, tha Jashari.
Ai vlerësoi se “sot e keqja është shtrirë në institucionet e Kosovës, e cila duhet të ndalohet”.
</TEXT>
<DATE>2017-03-07</DATE> 
</DOC>