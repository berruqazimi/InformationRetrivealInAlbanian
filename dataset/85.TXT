<DOC>
<DOCNO>85</DOCNO>
<SOURCE>Telegrafi</SOURCE>
<URL>http://telegrafi.com/dikush-shtepi-dikush-para-ne-banke-cfare-kane-fituar-zyrtaret-ne-10-vitet-e-kaluara/</URL>
<TITLE>Dikush me shtëpi, dikush me para në bankë – çfarë kanë “fituar” zyrtarët në 10 vitet e kaluara?</TITLE>
<TEXT>Modest, me buzëqeshje dhe një njeri “i popullit”. Kështu e kanë përshkruar shumicat e qytetarëve kryeministrin me stazhin më të gjatë në historinë më të re të Maqedonisë në vitin jo aq shumë të largët 2006, kur filloi të merrej me politikë. Por, prej atëherë e deri më sot jo vetëm që kishte turbullira në karrierën politike të tashmë ish-kryeministrit Nikolla Gruevski, por edhe në llogaritë e tija bankare, për të cilat është pyetje se sa do të identifikoheshin me përshkrimin e liderit të OBRM-PDUKM-së, në të cilin shumicat e shikonin shpresën për një të ardhme më të ndritshme.
SI “JANË SHTUAR” PARATË E POLITIKANËVE?
Nga 40 mijë eurot “modeste” në vitin jo aq shumë të largët 2006 e deri më sot, pasuria e tij është rritur të paktën pesë herë sepse tani në llogarinë e tij, e cila matet në më shumë se 30 llogari, kartela dhe depozita, ka më shumë se 222.000 euro në valuta të ndryshme. Së bashku me pasurinë e bashkëshortes së tij, pasuria e përbashkët rritet deri në shumën prej 230.000 eurosh. Edhe pse edhe në vitin 2006, por edhe tani nuk ka asnjë pasuri të patundshme dhe automjete, megjithatë, Gruevski me kalimin e kohës duket se është bërë adhurues i pikturave artistike, të cilat tani vlejnë pak më shumë se 10.000 euro.
SCOOP-i i ka hulumtuar edhe funksionarët e tjerë për atë se sa janë rritur llogaritë e tyre në 10 vitet e fundit. Rrallëkush prej tyre ka mbetur në pozitën “zero”
Mandatari i mundshëm i ardhshëm i qeverisë së re dhe lider i LSDM-së, Zoran Zaev, i cili filloi karrierën e tij politike si kryetar i Strumicës, si e vetmja pronë personale e ka deklaruar kërkesën e kredisë në vlerë prej 4.3 milionë denarë ose rreth 70.000 eurosh. Edhe pse është i njohur si një politikan i pasur, të gjitha gjërat e tjera, shtëpia, toka, hapësira afariste, aksionet, e madje edhe depozitat janë në emër të prindërve, bashkëshortes dhe fëmijëve të tij. A është e vërtetë apo jo, duke gjykuar sipas të dhënave zyrtare, gjendja është identike me atë të viteve të kaluara.
Lideri i BDI-së, Ali Ahmeti, për dhjetë vjet ose nga periudha e vitit 2006 e deri më tani, e ka rritur për katër herë shumën në llogarinë e tij bankare. Kështu, 3.868 eurot e tija që i ka poseduar në vitin 2006 në bankë, tani janë bërë 12.333 euro.
10 vjet më parë ai ka deklaruar një banesë me vlerë prej 150.000 eurosh dhe një tokë bujqësore në Kërçovë prej 7.668 metrash katrorë me një vlerë pak më shumë se 150 mijë euro. Ato nuk ekzistojnë në fletën e re pronësore të Ahmetit.
Edhe kolegu i tij, Menduh Thaçi nga radhët e PDSH-së e ka rritur bilancin e llogarive bankare, kështu që në vend të 26.031 eurove sa ka pasur në vitin 2006, tani shuma është rritur në 158.618 euro. Është rritur po ashtu edhe prona e tij. Kështu, 10 vjet më parë ai ka pasur dy shtëpi në Tetovë, njëra prej të cilave është më e madhe dhe ka 1.186 metra katrorë me një pemishte. Tani i posedon po ashtu dy shtëpitë, por ka deklaruar edhe një hapësirë afariste te shtëpia me sipërfaqe më të vogël, e cila tani, për dallim nga më parë, është shumë më e madhe.</TEXT>
<DATE>2017-03-07</DATE> 
</DOC>