<DOC>
<DOCNO>1074</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme/kryeminister-vallezimit-te-gadafi-i-priu-zevendesi-yt-behgjet-pacolli-471937/</URL>
<TITLE>Kryeministër, vallëzimit te Gadafi i priu zëvendësi yt Behgjet Pacolli</TITLE>
<TEXT>Një vizitë në kontinentin e nxehtë afrikan e realizuar në vitin 2010 vazhdon të prodhojë debate të nxehta në skenën politike të Kosovës. Udhëtimi që ishte sponsorizuar nga kreu i AKR-së, Behgjet Pacolli, i cili kishte dërguar rreth 130 veta në Tripoli, përfshirë shumë bashkëpunëtorë të tij,  e më pas edhe në vendlindjen e Gaddaffit, kishte për qëllimin të animonte diktatorin libian me zhvillimet në Kosovë. Më saktësisht atje kërkohej njohja e pavarësisë së Kosovës.
Por, jo gjithçka kishte shkuar si duhet. Diktatori libian botërisht njihej për teket e tij. Ai i kishte kërkuar delegacionit që të vallëzojnë pandërprerë. Pas kthimit nga Tripoli pjesëmarrësit e "pelegrinazhit” në Libi kishin zbuluar detaje të udhëtimit të famshëm. 
E vizita nuk u kishte  shpëtuar edhe mediave ndërkombëtare. Gazeta “The Economist” kishte raportuar rreth episodit poshtërues të vitit 2010, të delegacionit të AKR-së në Libi. 
“Në Ballkan u diskutua gjatë kur Pacolli dërgoi një delegacion të madh të kosovarëve në Libi, si pjesë e përpjekjes për t’ia ndryshuar orientimin pro-serb, dhe për ta bërë atë që të njohë pavarësinë e Kosovës. Në një pikë të agjendës, i gjithë delegacioni u dërgua në mes të shkretëtirës për ta takuar liderin libian.
Me të arritur, Gadafi urdhëroi ata që të këndonin dhe të kërcenin. Kur ata u lodhën dhe u ndalën, u qortuan nga një ndihmës. Më vonë koloneli i mirë u tha se mund të ndalonin, para se t’i linte për të shtuar se ai kurrë nuk do ta njohë pavarësinë e Kosovës derisa liderët e tyre vazhdojnë të mbesin kukulla të Amerikës. Me këtë kosovarët e poshtëruar u kthyen në shtëpi”, shkruante Economist.
E në Kosovë, i gjithë vallëzimi identifikohej me Mimoza Kusari –Lilën, pavarësisht se atje Pacollin e shoqëronin pothuaj të gjithë këshilltarët e tij. Kusari -Lila disa herë është detyruar të japë shpjegime rreth vallëzimit të famshëm në Libi me muzikë të Shkëlzen Jetishit.
Por kjo vizitë u aktualizua dje, pikërisht nga kryeministri i Kosovës, Ramush Haradinaj, në foltoren e Kuvendit.
Krejt kjo ndodhi kur Mimoza Kusari - Lila adresoi kritika ndaj Haradinajt për zotimet që ai i ka bërë para se të vijë në krye të ekzekutivit dhe që, sipas saj, nuk po sheh progres.
Haradinaj i tha Kusari - Lilës se ajo do të njihet për vallëzimin para Gadafit, dhe se vetë ai do të njihet për punën që e bën në Kosovë.
“Unë nuk di të kërcej para Gadafit, por di të punoj në vendin tem”, ka thënë Haradinaj.
Sidoqoftë, kryeministri i Kosovës, Ramush Haradinaj, po harron se në kabinetin e tij qeverisës e ka zëvendës të tij Behgjet Pacollin, zyrtar ky i cili ishte organizator i lobimit në Libi e edhe pjesëmarrës në vallen para Gadaffit, për të cilin veprim e përqeshi kryetaren e Alternativës.
Thuhet se delegacioni atëkohë kishte marrë porosi në fillim që të mos i merrnin me vete telefonat dhe aparatet fotografike, për faktin se përdorimi i tyre nuk ishte i lejuar brenda tendës së Gaddafit. Libia ka njohur Kosovën në vitin 2013 pas rënies së diktatorit  
</TEXT>
<DATE>2017-12-08</DATE> 
</DOC>