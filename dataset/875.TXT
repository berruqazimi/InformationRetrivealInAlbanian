<DOC>
<DOCNO>875</DOCNO>
<SOURCE>TetovaSot</SOURCE>
<URL>http://www.tetovasot.com/2017/03/muki-i-lsdm-se-e-do-edhe-pdsh-ne-ne-qeveri/</URL>
<TITLE>Muki i LSDM-së e do edhe PDSH-në në qeveri</TITLE>
<TEXT>Deputeti i LSDM-së Muhamed Zeqiiri, në një intervistë ekskluzive për Gazetën Lajm ka folur lidhur me zhvillimet e fundit në drejtim të formimit të qeverisë së re. Ai është i bindur se pengesat nga ana e presidentit Gjorge Ivanov dhe protestat e iniciativës “Për Maqedoni të përbashkët” nuk do të mund të pengojnë formimin e qeverisë së re, për të cilën paralajmëron se do të formohet së shpejti.
Poashtu thekson se LSDM preferon që përveç BDI-së dhe LR-PDSH-së, pjesë e qeverisë së ardhshme të jetë edhe Lëvizja Besa, e cila ka paralajmëruar përkrahje por ende nuk ka vendosur nëse do të jetë pjesë e qeverisë. I pyetur nëse ajo qeveri mund të ketë edhe përkrahjen e PDSH-së dhe “katër deputetëve” nga partitë e vogla që tani janë në koalicion me VMRO-DPMNE-në, Zekiri me përgjigje:
“Ne si Qeveri do të jemi të hapur për të gjithë ata që duan ti japin përkrahje. Me PDSH-në kemi tentuar të vendosim në kontakt. Mirëpo me ata askush nuk mund të kontaktojë, janë mbyllur në vetvete për momentin. Kanë politikat e veta, e dimë se janë në hall dhe telashe, pasi që kanë ngelur vetëm me dy deputet. Nëse ata dëshirojnë të përkrahin dhe të jenë pjesë e kësaj qeverie reformatore, ne nuk kemi asgjë kundër, jemi të hapur edhe në atë drejtim. Sa i përket deputetëve tjerë që i përmendët, edhe për gjithë ata që mendojnë se për një moment kanë zgjedhur ekipin e gabuar dera është e hapur, për përkrahjen e Qeverisë re reformatore”.</TEXT>
<DATE>2017-03-25</DATE> 
</DOC>
