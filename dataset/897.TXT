<DOC>
<DOCNO>897</DOCNO>
<SOURCE>Tetova1</SOURCE>
<URL>http://www.tetova1.mk/2017/03/26/kryetari-i-ri-i-parlamentit-a-po-veshtiresohet-zgjedhja-e-talat-xhaferit/</URL>
<TITLE>Kryetari i ri i parlamentit, a po vështirësohet zgjedhja e Talat Xhaferit</TITLE>
<TEXT>Paralajmërimi se Talat Xhaferi mund të jetë një nga kandidatët mundshëm të BDI për tu zgjedhur në krye të Paramenti, nuk ka kaluar pa reagime e kontestime nga më të ndryshmet.  Kandidaturën e tij, përpos protestuesve maqedonas, e kundërshtojnë edhe disa individë shqiptarë.
Njëri nga organizatorët e protestave të iniciativës “Për Maqedoni të përbashkët”, Bogdan Ilievski, sot nga sheshi “Maqedonia” theksoi se nuk mund të zgjidhet për kryetar të Kuvendit një person që nuk distancohet nga Deklarata e Tiranës dhe nuk e dënon atë.
Ai nuk shpjegoi se në cilën mënyrë do të ndalojnë të zgjidhet kryetari i Kuvendit, por theksoi se deri tani protestat e tyre kanë dhënë rezultat dhe sipas tij, po ndjehet presioni i madh i popullit.
Përpos Talat Xhaferit nga BDI  edhe lëvizja BESA do të porpozoj kandidatë për kryeparlamentar të vendit, njofton agjencia e lajmeve INA.
Nga LSDM-ja njoftuan se nesër do ta shpalosin qëndrimin e tyre rreth mbështetjes së kandidatit të BDI-së për kryeparlamentar.
Ndërkaq, ambicje për këtë post ka shfaqur edhe Lëvizja Besa. Zëdhënësi i Lëvizjes Besa, Orhan Murtezani thotë se  kryesia qendrore e kësaj partie nuk ka marrë ndonjë vendim për mbështetje të kandidatit të propozuar nga BDI.
“Vendimi i fundit i kryesisë qëndrore të Lëvizjes Besa, është që ne të kemi kandidatin tonë për kryetar të Kuvendit dhe nuk kemi marrë asnjë vendim për të mbështetur Talat Xhaferin për kryetar të parlamentit. Ky vendim do të mbetet në fuqi deri sa kjo kryesi nuk merr ndonjë vendim tjetër”, tha Orhan Murtezani nga Lëvizja Besa
Ndërkohë, sipas burimeve jo zyrtare për postin e kryeparlamentarit të Lëvizjes BESA janë lakuar dy emra, bëhet fjalë për Afrim Gashin ose Fadil Zendeli.
Portale të afërta me Besën kanë raportuar se gjoja edhe individë brenda LSDM-së janë kundër zgjedhjees së Talat Xhaferit për kryparlamentar.
Kryetari i Parlamentit votohet me shumicë të thjeshtë, ose 61 vota të deputëtëve.
Në anën tjetër, Ilija Dimovski njoftoi se nesër e vetmja pikë për të cilën Kuvendi do të diskutojë është zgjedhja dhe përbërja e Komisionit për zgjedhje dhe emërime. Ai është i propozuar për kryetar të këtij komisioni dhe sqaroi se “sipas procedurës, duhet të thirret seanca e Komisionit për çështje dhe emërime dhe aty të rishikohen një, dy, tre, dhjetë ose njëqind propozime për kryetar të Kuvendit dhe vazhdimi i seancës konstituive, më pas ai që do të udhëhqe seancën konstituive mund të thirr seancë për zgjidhjen e kryetarit të Kuvendit”.
Sa i përket postit të kryeparlamentarit, Aleanca për Shqiptarët thotë se nuk është shumë me rëndësi se cili deputet shqiptar do të marrë këtë post.
“Nuk është aq e rëndësishme se cili deputet shqiptar do të ulet në ulësen e kryeparlamentarit, e rëndësishme është që Aleanca për Shqiptarët ka sjellur dhe do të sjellë ndryshime rrënjësore dhe qasje pozitive në skenën politike në Maqedoni. Për hir të së vërtetës Aleanca ka refuzuar që në pozitën e kryeparlamentarit të ulet lideri i LRPDSH-së, Ziadin Sela. Me këtë i dërgojmë porosi tërë opinionit se qasja jonë është konceptuale dhe për interesa të gjëra kombëtare, por dhe qytetare dhe jo qasje individuale dhe për interesa të ngushta”, ka deklaruar Emir Sejfullai, zëdhënës i Aleancës për Shqiptarët./ART CHANEL</TEXT>
<DATE>2017-03-27</DATE> 
</DOC>
