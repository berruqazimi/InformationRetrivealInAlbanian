<DOC>
<DOCNO>1773</DOCNO>
<SOURCE>TetovaSot</SOURCE>
<URL>http://www.tetovasot.com/2017/12/tarifa-e-lire-e-energjise-elektrike-mbetet-per-qytetaret/</URL>
<TITLE>Tarifa e lirë e energjisë elektrike mbetet për qytetarët</TITLE>
<TEXT>Ministria e Ekonomisë informon publikun se zgjidhja e re ligjore nuk do të shfuqizojë tarifën e lirë, por përkundrazi, ajo garantohet si kusht minimal në procesin e liberalizimit të tregut të energjisë elektrike.

“Liberalizimi i tregut do të sjellë një konkurrencë më të madhe dhe cilësi të shërbimeve, dhe qytetarët do të jenë në gjendje të zgjedhin vetë furnizuesin e energjisë elektrike. Praktika evropiane ka treguar se kur ka konkurrencë në treg, furnizuesit ofrojnë përfitime shtesë për qytetarët”, thuhet në kumtesën e Ministrisë së Ekonomisë.

Projektligji i ri për energjinë ofron zgjidhje evropiane në interes të qytetarëve, me qëllim të distribuimit dhe furnizimit të sigurt dhe cilësor të energjisë elektrike. Me të, legjislacioni i brendshëm është plotësisht i harmonizuar me legjislacionin e BE-së në sektorin e energjisë – Paketa e tretë e masave të energjisë, në përputhje me detyrimet dhe rregullat e ndërmarra sipas marrëveshjes me Komunitetin e Energjisë.

Përfundimisht, për mbrojtjen e qytetarëve me projektligjin e ri për Energji, do të formohet i ashtuquajturi furnizues universal, i cili do të duhet të ofrojë shërbim cilësor për përdoruesit, me çmime më të ulëta.</TEXT>
<DATE>2017-12-14</DATE> 
</DOC>