<DOC>
<DOCNO>1444</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme/kryeimami-i-bik-ut-ne-gjykate-ua-ben-ekspertizen-ligjeratave-te-te-akuzuarit-per-terrorizem-473557/</URL>
<TITLE>​Kryeimami i BIK'ut në Gjykatë, ua bën ekspertizën ligjëratave të të akuzuarit për terrorizëm</TITLE>
<TEXT>Në Gjykatën Themelore të Prishtinës, të mërkurën, do të vazhdojë gjyqi ndaj katër imamëve të dyshuar për terrorizëm Bedri Robaj, Idriz Bilibani, Enges Goga, Mazllam Mazllami dhe politikanit Fuad Ramiqi që akuzohet se ka bërë “thirrje për rezistencë”. 

Trupi gjykues, në seancën e kaluar ka aprovuar kërkesën e mbrojtës që në seancën e 13 dhjetorit të thirret për të dëshmuar edhe kryeimami Sadri Bajgora, shkruan Gazeta Express.  

Atij do t’i duhet të rrëfejë para trupit gjykues për shkresën e BIK’ut drejtuar Prokurorisë Speciale që u mor si përgjigje për këta të fundit rreth ligjërimeve të kryeimamit të Pejës, Enes Goga, të akuzuar në këtë proces gjyqësor. 

Përveç dëshmisë së Bajgores, në seancën gjyqësore të së mërkurës, e paraparë të nisë në ora 09:00, do të shfaqet edhe video-incizimi i plotë i një ligjërate e imamit tjetër të akuzuar, Idriz Bilibani, që prokuroria e ka administruar si provë në gjykatë. 

Bilibani, bashkë me imamin Bedri Robaj, sipas aktakuzës së përbashkët, e ngritur në shtator të vitit të shkuar, akuzohen se kanë kryer veprën penale “Shtytje për kryerjen e veprimeve terroriste”. Derisa, dy imamët tjerë, Enes Goga e Mazllam Mazllami, në të njëjtën aktakuzën akuzohen për “nxitje të urrejtjes, përçarjes ose mosdurimit kombëtar, racor, fetar apo etnik”. I fundit, politikani Fuad Ramiqi akuzohet për “Thirrje për rezistencë”, raporton Gazeta Express. 

Veprimet e të akuzuarve nuk ndërlidhen me njëri-tjetrin, ndonëse përfshihen të pestit në një aktakuzë. Ky fakt është potencuar vazhdimisht nga mbrojtësit e të akuzuarve, edhe në seancën e fundit, sikurse në ato paraprake.
</TEXT>
<DATE>2017-12-12</DATE> 
</DOC>