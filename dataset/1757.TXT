<DOC>
<DOCNO>1757</DOCNO>
<SOURCE>OraInfo</SOURCE>
<URL>http://orainfo.net/ja-cka-deklaroi-shefqet-krasniqit-para-gjykates/</URL>
<TITLE>Ja çka deklaroi Shefqet Krasniqit para gjykatës</TITLE>
<TEXT>Në shqyrtimin fillestar të së enjtes në Gjykatën Themelore të Prishtinës, ai ka deklaruar se nuk e ndien veten fajtor për asnjërën pikë të aktakuzës së Prokurorisë Speciale të Republikës së Kosovës (PSRK).

“Nuk e pranoj sepse nuk kam ba kurgjo”, ka deklaruar Krasniqi.

Mbrojtësi i Krasniqit, avokati Sevdali Zejnullahu, ka thënë se provat e prokurorisë janë të pa mbështetura, me ç’rast ka kërkuar hedhjen e aktakuzës ndaj klientit të tij.

“Pas pranimit të shkresave të lëndës nga ana e PSRK-së, dhe analizimit të tyre si mbrojtje nuk kemi gjetur ndonjë provë e cila do ta mbështeste pikat e kësaj aktakuza, kemi vërejt se një pjesë e madhe e këtyre provave janë thellësisht të pambeshtëtëshme për të gjitha pikat e aktakuzës. Sa i përket pikës së parë ta aktakuzës, nga përshkrimi përmendet në mënyrë gjenerale dhe pa u përmendur saktë se cilat veprime kanë shtyrë personat që të kryejnë akte terroriste dhe nuk është specifiku çfarë vepra terroriste”, ka deklaruar avokati Zejnullahu.

Sipas tij, edhe për pikën e dytë për veprën penale e nxitjes së urrejtjes, ai e ka konsideruar se gjithashtu nuk mbështetet në prova.

“Kurse, në pikën e tretë të aktakuzës nga shkresat e lëndës kemi gjet se për ndërmarrjen tregtare ‘Portat’, është kryer nga Administrata Tatimore e Kosovës, është kryer një raport e karakterit administrativ, por për çështjet për të cilat nuk kam përgjigje Prokuroria Speciale e ka futur në inkriminimin penal, duket se ka pasur shmangie të tatimit. Me të drejtë konsideroj se edhe obligimet tatimore nëse kanë ekzistu e për të cilat janë mundësitë ligjore që të përmbushen në aspektin administrativ, me pa të drejtë i është dhënë një ngjyrë kinse është përmbushë figura e veprës penale shmangie nga tatimi”, ka shtuar ai.

Prokurori i shtetit, Elez Blakaj, ka deklaruar se aktakuza ndaj Shefqet Krasniqit, është e mbështetur në prova, shkruan Betimi për Drejtësi.

Ai ka thënë se prokuroria ka prova materiale dhe audio vizuale, të cilat sipas tij, ka mundësi t’i analizojë gjykata dhe përmes tyre të shihet kontributi i të pandehurit në kryerjen e këtyre veprave penale me të cilat ngarkohet.

Seanca e radhës do të caktohet pasi të vendoset lidhur me kundërshtimet e mbrojtjes për hedhjen e aktakuzës.</TEXT>
<DATE>2017-12-14</DATE> 
</DOC>