<DOC>
<DOCNO>656</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme-nga-shqiperia/nje-gjyqtar-ne-strasburg-trekandidatet-nga-shqiperia-kalojne-proven-344493/</URL>
<TITLE>Një gjyqtar në Strasburg! Tre kandidatët nga Shqipëria kalojnë provën</TITLE>
<TEXT>Tashmë Aleksandër Muskaj, Aurela Anastasi dhe Sokol Berberi do të intervistohen në Paris më 6 prill nga komiteti përzgjedhës, i përbërë nga 22 deputetë nga vendet anëtarë të KiE-së, i kryesuar nga deputeti socialist letonez Boriss Cilevi?s. 
Asambleja Parlamentare e Këshillit të Evropës, e përbërë nga 324 parlamentarë do të votojë më 25 prill me votim të fshehtë për gjykatësin e ri që do të përfaqësojë vendin tone në Strasburg deri në vitin 2026. 
Zgjedhja në raundin e parë bëhet me shumicën absolute të anëtarëve të Asamblesë dhe nëse asnjë nga tre kandidatët nuk arrin të shpallet fitues do të zhvillohet raundi i dytë me 26 prill, mes dy kandidatëve më të votuar. 
Tetorin e kaluar tre kandidatët e parë të paraqitur nga qeveria Rama, Sokol Berberi, Ina Rama dhe Gent Ibrahimi u refuzuan sepse procedurat e përzgjedhjes së tyre në Shqipëri nuk ishin në përputhje me standardet e kërkuara nga kjo organizatë ndërkombëtare, duke e lënë që nga janari 2017 vendin tonë pa përfaqësim në Gjykatën e Strasburgut.</TEXT>
<DATE>2017-03-22</DATE> 
</DOC>

