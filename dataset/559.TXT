<DOC>
<DOCNO>559</DOCNO>
<SOURCE>Tetova1</SOURCE>
<URL>http://www.tetova1.mk/2017/03/21/johanes-han-a-po-kerkon-qe-edhe-levizja-besa-te-jete-pjese-e-qeverise/</URL>
<TITLE>Johanes Han a po kërkon që edhe Lëvizja Besa të jetë pjesë e qeverisë?!</TITLE>
<TEXT>Eurokomisari për zgjerim dhe politika fqinjësore Johanes Han, së bashku me eurodeputetët Eduart Kukan, Ivo Vajgël dhe Knut Flankeshtajn kanë nisur takimet zyrtare me liderët politik në Maqedoni.
Han ka nisur takimet ashtu edhe si është paralajmëruar fillimisht me përfaqësuesit e Lëvizjes Besa dhe liderin e saj Bilall Kasami, ndërsa ka anuluar takimin me liderin e PDSH-së, Menduh Thaçi.
Në takimin e parë të eurokomisarit Johanes Han, porosia e tij publike ishte që: “ Të formohet sa më shpejtë qeveria, nuk ka kohë për të humbur”.
Kjo porosi e eurokomisarit Johanes Han a nënkupton edhe kërkesën e tij që Lëvizja Besa të jetë pjesë e qeverisë së ardhshme që do të udhëhiqej nga LSDM-ja?!
Përndryshe në periudhën e kaluar Lëvizja Besa disa herë ka mohuar se do të merr pjesë në qeverinë e Gruevskit ose të Zaevit nëse në të gjendet edhe lideri i BDI- së Ali Ahmeti. Nga Lëvizja Besa thuan se ata nuk mund që të futen në një qeveri me njerëz të krimit dhe kriminel për të cilët Prokuroria Speciale Publike si dhe organet e hetuesisë në SHBA kanë hapur lëndë hetimi.
Por jo zyrtarisht për portalin Tetova1 zëra brenda Lëvizjes Besa thuan se kjo gjë mund të ndodhe vetëm nëse ndodh ndonjë presion ndërkombëtar i cili do t`i detyronte të njëjtët që të futen në qeveri së bashku me BDI-në.
Porosia e sotme e Johanes Han a mund që të nënkuptohet edhe si nisje e presionit ndërkombëtar ndaj Lëvizjes Besa për të pranuar ofertën për të qëndruar në qeveri me BDI-në?!</TEXT>
<DATE>2017-03-21</DATE> 
</DOC>