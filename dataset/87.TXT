<DOC>
<DOCNO>87</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme/mogherini-alarmon-bashkimin-evropian-gjendja-ne-ballkan-e-rrezikshme-335419/</URL>
<TITLE>Mogherini alarmon Bashkimin Evropian: Gjendja në Ballkan, e rrezikshme</TITLE>
<TEXT>Udhëheqësit e 28 shteteve anëtare të Bashkimit Evropian do të diskutojnë për gjendjen në Ballkanin Perëndimor në një samit të enjten, në mes të shqetësimeve në rritje për paqëndrueshmërinë e rajonit dhe ndërhyrjen e supozuar të Rusisë atje.
“Kam parë këto ditë në Ballkanin Perëndimor më shumë se kurdoherë tjetër se rajoni është i ekspozuar ndaj shtresave të ndryshme të sfidave dhe tensioneve”, ka thënë Mogherini, pas një takimi ndërmjet ministrave të Jashtëm dhe të Mbrojtjes të shteteve të BE’së në Bruksel, transmeton Gazeta Express.
E pyetur për rolin e Rusisë në rajon, Mogherini është përgjigjur: “Ballkani mund të bëhet lehtësisht një prej fushave të shahut ku mund të luhet loja e fuqive të mëdha”.
“Shqetësimet ekzistojnë... dhe janë shumë të mëdha”, ka thënë Mogherini.
Shefja për politikë të jashtme e BE’së i ka cilësuar “jashtëzakonisht të rrezikshme” tensionet e ringjallura etnike dhe territoriale në Ballkan, një rajon që gjatë viteve ’90 të shekullit të kaluar përjetoi gjakderdhjen më të keqe në Evropë që nga Lufta e Dytë Botërore në ish-Jugosllavi, transmeton Gazeta Express.
Mogherini ka qenë vetë dëshmitare e këtyre tensioneve javën e kaluar, kur u përball me brohoritje pro-Rusisë, teksa fliste para deputetëve në Parlamentin e Serbisë, gjatë një vizite në rajon.</TEXT>
<DATE>2017-03-07</DATE> 
</DOC>