<DOC>
<DOCNO>62</DOCNO>
<SOURCE>Tetova1</SOURCE>
<URL>http://www.tetova1.mk/2017/03/06/jolevski-gjendja-e-sigurise-ne-vend-eshte-stabile/</URL>
<TITLE>Jolevski: Gjendja e sigurisë në vend është stabile</TITLE>
<TEXT>Gjendja e sigurisë në vend është stabile, tha ministri i Mbrojtjes, Zoran Jolevski gjatë vizitës në kazermën “Jane Sandanski” në Shtip.
“Gjendja e sigurisë në Republikën e Maqedonisë është në nivel të lartë dhe është stabile. Ne si Armatë dhe institucionet e tjera jemi duke e ndjekur me kujdes gjendjen e sigurisë dhe jemi të gatshëm që në mënyrë përkatëse të reagojmë”, thotë Jolevski.
Ministri Jolevski paralajmëroi se në 10 vitet e ardhshme Qeveria e Republikës së Maqedonisë do të investojë në modernizimin e Armatës së Republikës së Maqedonisë, në të cilën periudhë do të furnizohen edhe pajisje të reja, ndërsa plotësohen edhe njësitet e Armatës së Maqedonisë.
“Në dy vitet e fundit kemi pranuar 470 ushtarë profesionistë, në vijim është një Kurs dhe një trajnim i ushtarëve dhe nënoficerëve, të cilët e kanë përfunduar fakultetin më herët dhe do të bëhen oficerët e ardhshëm në Armatë. Gjithashtu edhe në Akademinë ushtarake jemi duke edukuar kuadrot tona. Dëshiroj të theksoj se sot isha në aeroportin ushtarak Petrovec në Shkup, ku erdhën dy helikopterët e parë të rimontuar të cilët mbërritën fundjavën e kaluar. Kështu, edhe në këtë segment shënojmë progres”, tha Jolevski.</TEXT>
<DATE>2017-03-07</DATE> 
</DOC>