<DOC>
<DOCNO>298</DOCNO>
<SOURCE>OraInfo</SOURCE>
<URL>http://orainfo.com/mbi-3-mije-ushtare-ne-fsk-mesohet-sa-serb-jane-pjesetare/</URL>
<TITLE>Mbi 3 mijë ushtarë në FSK, mësohet sa serb janë pjesëtarë</TITLE>
<TEXT>Remzie Zeqiraj, oficere për marrëdhënie me publikun në MFSK, ka thënë për “Indeksonline” se FSK-ja ka gjithsejtë 2500 pjesëtarë aktiv dhe 800 rezervë si dhe aktualisht shërbejnë 190 pjesëtarë nga radhët e komuniteteve pakicë, apo 7.86%”.
Sipas statistikave del të jetë se turqit dhe serbët janë ‘kampion’ sa i përket pjesëmarrjes së tyre në FSK.  “Ashkali (30 apo 1.24%), boshnjakë (43 apo 1.78%), kroatë (3 apo 012%), egjiptian (14 apo 0.58%), goran (2 apo 0.08%), Romë (2 apo 0.08%), serb (45 apo 1.86%), turq (49 apo 2.03%), maqedon (1 apo 0.04%), gjerman (1 apo 0.04%)”, thuhet në përgjigjen e MFSK-së.
Lidhur me përfshirjen e pjesëtarëve të komuniteteve tjera, analistët thonë se zgjerimi në këtë institucioni është  i nevojshëm për vendin. Sipas tyre, ky është një argument i qëndrueshëm se FSK-ja është e gatshme dhe mund të jetë së shpejti ushtri e Kosovës duke mbledhur brenda vetës qytetarë nga të gjitha komunitetet.
Eksperti i çështjeve të sigurisë, Burim Ramadani ka thënë se pjesëmarrja e minoriteteve dhe rritja e numrit të tyre sipas shumë-llojshmërisë etnike është veprim që tregon se qytetarët e Kosovës dhe të komunitetit serb e të tjerë i besojnë këtij institucioni.
“FSK-ja është institucion shumë etnik që pasqyron shumë llojshmërinë etnike ashtu sikurse përcaktohet me parimet kushtetuese për sektorin e sigurisë. Normalisht, sikurse institucionet tjera, edhe FSK-ja është për shërbim ndaj qytetarëve të të gjitha komuniteteve”, është shprehur Ramadani.
Nga ana tjetër, eksperti tjetër i sigurisë, Avni Islami thotë se ndërtimi i Kosovës multietnike është dhe mbetet  përkushtim i institucioneve të vendit pasi, sipas tij, kjo është dëshmuar edhe në praktik çështja e pjesëmarrjes së minoriteteve në të gjitha fushat.“Këtu duhet të theksohet edhe përqindja e pakicave jo shqiptare në Forcën e Sigurisë së Kosovës e cila kohët e fundit është temë aktuale. Pjesëmarrja rreth 8 % e pakicave në FSK-ë  është e kënaqshme duke e marr parasysh edhe numrin e banorëve pakicë të cilët jetojnë në Kosovë”, ka thënë ai.
Sipas Islamit, ky kriter i cili po përmendet këto ditë jo që i plotëson Kosova që të transformohet në Ushtri , por madje edhe i tejkalon edhe rregullat të cilat janë përcaktuar në Kushtetutën e Republikës së Kosovës.

</TEXT>
<DATE>2017-03-11</DATE>
</DOC>