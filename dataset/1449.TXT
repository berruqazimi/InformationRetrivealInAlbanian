<DOC>
<DOCNO>1449</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme/hahn-kosova-kusht-i-serbise-drejt-be-se-473370/</URL>
<TITLE>Hahn: Kosova, kusht i Serbisë drejt BE-së</TITLE>
<TEXT>Negociatat për anëtarësim, që zakonisht zgjasin me vite, janë të ndara në 35 “kapituj” që përfshijnë fusha si ekonominë, energjinë, sundimin e ligjit dhe të drejtat e njeriut, për t’i ndihmuar shtetit aspirues për anëtarësim t’i harmonizojë praktikat e veta me standardet e BE-së.

Në një konferencë për media, Komisioneri për Zgjerim i BE-së, Johannes Hahn, ka thënë se hapja e këtyre kapitujve për Serbinë është arritje e merituar për vendin.
Por ai paralajmëroi se progresi i mëtejmë i shtetit serb është i kushtëzuar me Kosovën.

“Progresi i mëtejmë është i kushtëzuar në përqendrimin [e Serbisë] ndaj sundimit të ligjit dhe normalizimit [të raporteve] me Kosovën”, tha Hahn, transmeton Koha.net.
Ai theksoi se është bërë punë e mirë në raport me Kosovën dhe me sundimin e ligjit, por “ende ka sfida”.

BE ka hapur dy kapituj të rinj edhe për Malin e Zi, të cilët përfshijnë lirinë e lëvizjes për punëtorët dhe shërbimet. Kjo nënkupton se Mali i Zi tani ka edhe 30 kapituj për t’i hapur.
Nga rajoni, Shqipëria dhe Maqedonia janë kandidate për anëtarësim në BE.
</TEXT>
<DATE>2017-12-12</DATE> 
</DOC>