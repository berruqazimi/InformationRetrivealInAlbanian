<DOC>
<DOCNO>654</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme-nga-shqiperia/nga-arratia-ne-pranga-mehil-344545/</URL>
<TITLE>Nga arratia në pranga, Mëhillaj kërkon sërish lirinës: S'kam lidhje me vrasjet me tritol!</TITLE>
<TEXT>Sipas tij, ai pretendon se është i pafajshëm dhe se nuk ka asnjë lidhje me kushëririn e tij Andon Mëhillaj dhe vrasësin me pagesë Julian Sinanaj.
 Vetëm 10 ditë pasi ai është arrestuar, Genis Mëhillaj i është drejtuar me një kërkesë gjykatës së Krimeve të Rënda, duke kërkuar prej saj të rivendosë në afat të së drejtës së ankimit ndaj vendimit penal. 
E thënë ndryshe, Genis Mëhillaj kërkon nga kjo gjykatë që ta rigjykojë për herë të dytë dosjen penale kundër tij, pasi në gjyqin e parë ai ka qënë në mungesë. Kërkesa mban numrin 104 dhe është rregjistruar në sekretarinë e kësaj gjykate në 16 mars 2017. Pritet që në ditët në vijim gjyqtari Luan Hasneziri, të dalë me një vendim konkret nëse do pranojë ose jo kërkesën e Genis Mëhillaj, - shkruan Shqiptarja.com 
Nëse gjykata pranon kërkesën, atëherë dënimi me 10 vite burg ndaj tij bie, dhe gjykimi fillon nga e para. Së bashku me Genis Mëhillaj, prokuroria dënoi kushëririn e tij Andon Mëhillaj me burgim të përjetshëm, Julian Sinanin me 35 vite burgim, Ndriçim Gjokonën, biznesmenin e gazit Ilir Karcinin, biznesmenin Marjon Mitro dhe dy persona të tjerë. </TEXT>
<DATE>2017-03-22</DATE> 
</DOC>

