<DOC>
<DOCNO>91</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme-nga-maqedonia/brukseli-diskuton-per-zgjedhjen-e-kryeparlamentarit-te-maqedonise-335396/</URL>
<TITLE>Brukseli diskuton për zgjedhjen e kryeparlamentarit të Maqedonisë</TITLE>
<TEXT>Siç lajmëron korrespondenti i MIA-s nga Brukseli, Shtir konfirmoi se ai dhe kolegët-shefat e tyre të diplomacive të të gjitha vendeve të BE-së, së bashku me Përfaqësuesen e lartë të Unionit, Federika Mogerini, kanë biseduar edhe për procedurën për zgjedhjen e kryetarit të ri të Kuvendit të Maqedonisë.
“Sa i përket diskutimit për Maqedoninë, mendoj se debati ka vijuar në drejtim se duhet të ruhet stabiliteti dhe se është me rëndësi të shihen si rrugët institucionale do të çojnë deri te ajo. Këtu u përmend procedura për zgjedhjen e kryetarit të ri të Kuvendit, si një mënyrë në të cilën në mënyrë institucionale do të inkuadrohet ndaj kësaj problematike. Kuptohet se Bashkimi Evropian nuk dëshiron të derdhë vaj në zjarr, por në një mënyrë konstruktive ta nxitë stabilitetin në Maqedoni dhe në tërë hapësirën e Evropës Juglindore”, potencoi Shtir në deklaratën për MIA-n.
Në lidhje me tërë debatin për Ballkanin Perëndimor, sipas ministrit të Punëve të Jashtme të Kroacisë, konkludimi i përbashkët ishte se Bashkimi Evropian duhet më fuqishëm të angazhohet në atë rajon dhe se politika e zgjerimit, kur do të plotësohen të gjitha kushtet, mbetet një instrument me të cilin nxitet stabiliteti i juglindjes së Evropës. Ai potencoi se pjesa më e madhe e debatit iu dedikua Bosnjë e Hercegovinës, por edhe në lidhje me shtetet e tjera të Ballkanit, sipas tij, konkludim i përbashkët ishte se situata është ashtu që kërkon angazhim më të madh të Bashkimit Evropian.
“Kuptohet, që vendet-anëtare janë këtu që me ekspertizën e tyre të ndihmojnë dhe të japin mbështetje për zbatimin e të gjitha reformave kyçe. Kemi edhe shumë bisedime për atë si shtetet jashtë BE-së gjatë viteve të fundit e kanë forcuar praninë dhe me rëndësi është që Evropa Juglindore të mos jetë hapësirë e përleshjeve, por hapësirë e bashkëpunimit. Pikërisht politika dhe angazhimi i Bashkimit Evropian është fokusuar në atë”, konkludoi Shtir.</TEXT>
<DATE>2017-03-07</DATE> 
</DOC>