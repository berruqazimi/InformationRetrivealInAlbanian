<DOC>
<DOCNO>152</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme/mustafa-opozites-pasi-ta-lexoni-raportin-per-territorin-do-ta-votoni-demarkacionin-336111/</URL>
<TITLE>Mustafa, opozitës: Pasi ta lexoni Raportin për territorin, do ta votoni Demarkacionin</TITLE>
<TEXT>Kryeministri ka thënë se i "vjen shumë mirë që Aleanca për Ardhmërinë e Kosovës po interesohet për Raportin e Komisionit të Ekspertëve për Matjen e Territorit të Kosovës".
"Siç e dini, këtë raport e ka aprovuar Qeveria të premten e kaluar, më dt. 3 mars 2017. Si kryeministër dje (më 6 mars) e kam nënshkruar Vendimin për aprovimin e Raportit dhe ditën e djeshme është dashur që ky dokument të pasqyrohet në Web-faqen e Qeverisë, të fillojnë përgatitjet që t’i përcillet Kuvendit dhe Presidentit të vendit", ka shkruar Mustafa, në faqen e tij zyrtare në Facebook.
"Pres që AAK, pasi ta lexoj këtë Raport, do të bindet (edhe pse e di) se Kosova nuk e humb asnjë metër territor, prandaj edhe do ta votojë Ligjin për Ratifikimin e Marrëveshjes për Shënjimin e Vijës Kufitare me Malin e Zi. Të njëjtën gjë mendoj se do ta bëjë edhe Lëvizja Vetëvendosje dhe Nisma për Kosovën. Votohet për kufijtë ndërkombëtar të shtetit tonë", ka shkruar Musafa më tej në rrjetin social.</TEXT>
<DATE>2017-03-08</DATE> 
</DOC>