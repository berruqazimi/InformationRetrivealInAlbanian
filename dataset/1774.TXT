<DOC>
<DOCNO>1774</DOCNO>
<SOURCE>TetovaSot</SOURCE>
<URL>http://www.tetovasot.com/2017/12/studentet-e-fakultetit-juridik-te-ut-se-e-vizituan-kuvendin-e-maqedonise/</URL>
<TITLE>Studentët e Fakultetit Juridik të UT-së e vizituan Kuvendin e Maqedonisë</TITLE>
<TEXT>Studentët Fakultetit Juridik të Universitetit të Tetovës, të shoqëruar nga Doc. Dr. Jusuf Zejneli dhe Prof. Dr.Ylber Sela, realizuan një vizitë studimore – profesionale në institucionin më të lartë juridik-ligjdhënës, Kuvendin e Republikës së Maqedonisë.

Gjatë qëndrimit të tyre në Kuvendin e Maqedonisë, studentët u pritën në takim nga Kryetari i Kuvendit, z.Talat Xhaferi, i cili para studentëve foli mbi specifikat e organizimit, veprimtarisë dhe punës së tërësishme të parlamentit. Ai më tej i njoftoi studentët për procedurën ligjdhënëse, rastet e përdorimit të parimit të Badinterit, rolin e subjekteve politike dhe debatet mes tyre në frymën e miratimit të ligjeve cilësore dhe gjithashtu realizoi një debat të frytshëm me studentët, duke u mundësuar atyre të njoftohen me të gjitha çështjet e interesuara.

Studentët më pas i vizituan edhe shërbimet profesionale të parlamentit, ku për së afërmi u njohën në mënyrë praktike me zhvillimin e seancave parlamentare, duke filluar nga mënyra e zgjedhjes së deputetëve, e cila përcaktohet me Kodin Zgjedhor, thirrjen e seancave, udhëheqjen e tyre, rolin e Kryetarit të Kuvendit, Nënkryetarëve, Sekretarit të Përgjithshëm dhe Institutit Parlamentar si dhe sektorëve të cilët organizohen dhe funksionojnë në kuadër të tij. Ata u njohën edhe me mënyrën e realizimit të procesit të koordinimit të Kryetarit të Kuvendit me kryetarët e grupeve parlamentare. Ata poashtu u njohën drejtpërdrejt organizimin dhe funksionimin e Kuvendit të Republikës së Maqedonisë, si institucion i cili miraton ligjet, kushtetutën e vendit, zgjedh dhe kontrollon qeverinë si dhe shumë funksione të tjera.

Kryeparlamentarit të Republikës së Maqedonisë, z. Talat Xhaferi, në shenjë mirënjohjeje dhe falënderimi nga ana e profesorëve dhe studentëve ia dhuruan botimet e Revistës Shkencore Ndërkombëtare Justicia, që botohet nga Fakulteti Juridik i Universitetit të Tetovës.</TEXT>
<DATE>2017-12-14</DATE> 
</DOC>