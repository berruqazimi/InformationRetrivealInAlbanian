<DOC>
<DOCNO>134</DOCNO>
<SOURCE>OraInfo</SOURCE>
<URL>http://orainfo.com/mustafa-u-reagon-thacit-dhe-veselit-ushtria-e-kosoves-nuk-te-jete-partiake/</URL>
<TITLE>Mustafa u reagon Thaçit dhe Veselit: Ushtria e Kosovës nuk do të jetë partiake</TITLE>
<TEXT>Mustafa po ashtu ka folur edhe për një letër të Ministrit të FSK’së Haki Demolli i cili dje u ka dërguar një njoftim Presidentit, Kryeministrit dhe Kryeparlamentarit ku thuhet se amerikanët janë të shqetësuar me paralajmërimet për transformimin e FSK’së. Letra është botuar sot në Gazetën Express. Mustafa ka thënë se Demolli vetëm ka transmetuar qëndrimin e partnerëve strategjikë për transformimin e FSK’së.
Kreu i Qeverisë i cili është edhe kryetar i LDK’së nuk ka shpalosur se çfarë qëndrimi do të mbajë ky subjekt nesër në Kryesinë e Kuvendit dhe ditën kur do të dalë për votim në Parlament.
Ky është reagimi i Mustafës.
Të nderuar qytetarë,
Ushtria e Kosovës nuk është dhe nuk do të jetë partiake. Ministri i FSK-së, z. Haki Demolli ka qenë dhe është për transformimin e FSK-së në ushtri. Letra që ai e ka dërguar në adresë të Presidentit, Kryeministrit dhe Kryeparlamentarit, shpreh përgjegjësinë e tij si ministër për të njoftuar institucionet e larta shtetërore për qëndrimet dhe opinionet e partnerëve tanë strategjik lidhur me dhënien e rolit të ushtrisë FSK-së.
Z. Demolli më ka njoftuar mua paraprakisht dje me bisedën me partnerët dhe unë e kam këshilluar që për të gjitha këto çështje të njoftojë edhe Presidentin dhe Kryetarin e Kuvendit. Edhe unë si Kryeministër i kam njoftuar me letrën që e kam marrë nga Sekretari i NATO-s, Jens Stoltenberg, ditën kur është mbajtur debati në Kuvendin e Kosovës lidhur me FSK-në.
I konsideroj të papranueshme, të papërgjegjshme dhe tendencioze sulmet e tilla ndaj ministrit Demolli si dhe nxjerrjen e letrave zyrtare në opinion për efekte politike.</TEXT>
<DATE>2017-03-08</DATE> 
</DOC>