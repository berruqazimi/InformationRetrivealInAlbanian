<DOC>
<DOCNO>216</DOCNO>
<SOURCE>OraInfo</SOURCE>
<URL>http://orainfo.com/surroi-hashim-thaci-po-luan-sigurine-e-qytetareve/</URL>
<TITLE>Surroi: Hashim Thaçi po luan me sigurinë e qytetarëve</TITLE>
<TEXT>Siguria e qytetarëve të Kosovës prej verës së vitit 1999 e deri më sot është nën mbrojtjen e SHBA-ve dhe vendeve të tjera aleate të NATO-s. Synimi i Kosovës është që në të ardhmen kjo ombrellë e NATO-s të vazhdojë të mbrojë qytetarët e vendit, me kontributin e ushtrisë së Kosovës në të.
Kështu ka deklaruar publicisti e shkrimtari Veton Surroi në lidhje me ndryshimin e propozuar të projektligjit të FSK-së, të cilit sot ju dha drita jeshile nga Kuvendi që të procedojë në Qeveri.
Ky projektligj, të cilin Surroi e quan “projektligji i Hashim Thaçit”, “skajshmërisht diletant në përmbajtje, pa konsultim brenda vendit dhe pa bashkërendim me SHBA-të dhe vendet aleate të NATO-s, jo vetëm ka treguar joseriozitet të papranueshëm në një materie kaq delikate, por e ka bërë çështje diskutimi sigurinë e qytetarëve të Kosovës”.
“Paralajmërimi i Ambasadës amerikane në Prishtinë për rishikim të marrëdhënieve në sferën e sigurisë nëse kalon projekt ligji i PDK-së është porosi e qartë e pasojave”, ka potencuar Surroi.
Loja me sigurinë e qytetarëve të Republikës së Kosovës, si produkt i garave partiake, sipas publicistit Surroi, “është një veprim edhe aq më i papranueshëm”.
Ky reagim i Surroit vjen pas “goditjeve” që vendi ynë mori nga NATO dhe nga Ambasada Amerikane në Prishtinë, të cilat kundërshtuan veprimin e njëanshëm për ndryshimin e ligjit për FSK-së në mënyrë që t’i jepen kompetenca të Ushtrisë.
Edhe NATO edhe SHBA përkrahin transformimin e FSK-së në Ushtri të Kosovës vetëm me ndryshime kushtetuese.</TEXT>
<DATE>2017-03-09</DATE> 
</DOC>