<DOC>
<DOCNO>528</DOCNO>
<SOURCE>TetovaSot</SOURCE>
<URL>http://www.tetovasot.com/2017/03/mandati-ne-vodno-ivanovi-ne-budapest-video/</URL>
<TITLE>Mandati në Vodno, Ivanovi në Budapest </TITLE>
<TEXT>Nuk është e arsyeshme dhe që kryetari i vendit që në situata të tilla të krizës politike të zhvillojë vizita dhe të dërgojë porosi të mbrapshta nga vende me regjim autoritar”, vlerëson kryetari i Këshillit Veriatlantik, Ismet Ramadani, duke komentuar vizitat e fundit të Ivanov jashtë vendit. Sipas Ramadanit, Ivanov si president duhet të kryejë obligimet e tij kushtetuese dhe të mos mbajë peng vendin.
“Nëse kemi parasysh situatën e cila është mjaft e tendosur, situatë e cila është vënë  në pikëpyetje sa i përket edhe krizës politike por edhe sigurisë. Një president shteti serioz dhe që ka përgjegjësi ndaj qytetarëve të vet dhe shtetit të vet nuk do të kishte planifikuar tani vizita, madje edhe vizita të dyshimta që ai i bën sepse nuk i bën me personalitete që janë të njohur në atë që do të thotë demokraci”, tha Ismet Ramadani.
Sipas tij, bashkësia ndërkombëtare duhet të dërgojë sinjale të drejtpërdrejta Ivanovit, duke e konsideruar si figura kryesore e krijimit të problemeve dhe tensioneve në vend.
Bashkim Bakiu nga Instituti për Hulumtimin e Politikave dhe Qeverisjes se Mirë vlerëson se takimet që po i zhvillon Ivanov në situata të këtilla me përfaqësues të shteteve që udhëhiqen nga regjime janë të dirigjuara nga VMRO-DPMNE.
“Ky është një hap i papërgjegjshëm i presidentit Ivanov, vizitat e tij ai po i realizon në periudhë kur shteti ndodhet në krizë politike, kur shteti ka nevojë ndoshta për përfaqësues dhe qasje pak më burshtetase që për fat të keq nuk e bën kryetari i shtetit, por nuk duhet të na habit për shkak se një gjë e tillë nuk ndodh për herë të parë edhe pse ndodhemi në kulminacionin e krizës politike dhe ai bën një hap të tillë, mendoj që është një veprim që dirigjohet nga qendra e quajtur VMRO-DPMNE”, tha Bakiu.
Ai thekson se në një krizë të tillë pa Qeveri dhe pa kryetar të Kuvendit, presidenti nuk duhet të largohet jashtë shtetit, për shkak të obligimeve kushtetuese dhe institucionale. Kryetari Gjorgje Ivanov javën e kaluar u largua drejt Azerbejxhanit ku mori pjesë në një konferencë ndërkombëtare, ndërsa sot u largua drejt Hungarisë, në një vizitë zyrtare, edhe ate një ditë para se në vend të vjen eurokomisari për zgjerim Johanes Han.</TEXT>
<DATE>2017-03-20</DATE> 
</DOC>