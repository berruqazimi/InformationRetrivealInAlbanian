<DOC>
<DOCNO>127</DOCNO>
<SOURCE>OraInfo</SOURCE>
<URL>http://orainfo.com/aak-pyet-qeverine-pse-nuk-po-behet-publik-raporti-per-matjen-e-territorit/</URL>
<TITLE>AAK pyet Qeverinë pse nuk po bëhet publik Raporti për matjen e territorit</TITLE>
<TEXT>Partia e udhëhequr nga Ramush Haradinaj dyshon se kryeministri Isa Mustafa po frikësohet ta bëjë publik këtë raport, pasi rezultatet nuk janë ato që janë prezantuar.
“AAK është e zhgënjyer me fshehjen e këtij raporti dhe i ka dyshimet e saj për motivet e kësaj fshehje!”, ka thënë AAK, nëpërmjet një komunikate.
Kjo është komunikata e plotë e AAK’së:
Pse Qeveria e Kosovës nuk e ka bërë publik raportin e Komisionit “Islami” për matjen e territorit të Kosovës!? Kryeministri kishte premtuar se do ta bënte publik menjëherë dhe nuk e bëri. Kryeministër tregoni opinionit publik se pse po e mban fsheht këtë raport.  Çka ka ai që nuk duhet ta dijë populli i Kosovës?  Pse po frigohesh ta bësh publik? Fundja populli ka të drejtë ta dijë se çfarë bëri ky komision dhe si ndodhi që territori i Kosovës të dalë më i madh dhe njëkohësisht të rritet edhe territori i Malit të Zi.  Cila është magjia që përdori Komisioni i “argatit” tuaj  Kryeministër! Ju nuk mund ta mbani të fshehtë punën e Komisionit që është paguar me taksat e qytetarëve të Kosovës.  Kryeministër a jeni hala kryeministër i Kosovës, apo e keni ndërruar selinë. AAK është e zhgënjyer me fshehjen e këtij raporti dhe i ka dyshimet e saj për motivet e kësaj fshehje!</TEXT>
<DATE>2017-03-08</DATE> 
</DOC>