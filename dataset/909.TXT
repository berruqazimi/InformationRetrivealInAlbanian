<DOC>
<DOCNO>909</DOCNO>
<SOURCE>Tetova1</SOURCE>
<URL>http://www.tetova1.mk/2017/03/27/rast-i-rende-social-familja-selmani-e-rrezikuar-nga-shtepia-ne-rrenim/</URL>
<TITLE>Rast i rëndë social: Familja Selmani, e rrezikuar nga shtëpia në rrënim</TITLE>
<TEXT>Familja Selmani jeton në mungesë të kushteve elementare për jetë. Kryefamiljarja Selime Selmani nënë e dy fëmijëve, e mërzitur nga kjo gjendje thotë se mezi i kalojnë ditët në një shtëpi të vjetruar, me mure të çara dhe me dritare të kalbura. Ndërsa, mungesa e bashkëshortit e vështirëson edhe më tepër gjendjen e tyre. E brengosur tejmase tregoi që natën nuk mund të flejë e qetë, pasi zgjohet dhe i shikon fëmijët a janë të gjallë, pasi frikësohet që mund t’i zëjë mbi ndonjë pjesë e shtëpisë, ashtu edhe siç kishte ndodhur një ditë, pasi një pjesë e çatisë kishte rënë teksa fëmijët po flinin, por për fat të mirë thotë ajo u zuri vetëm këmbët.  Netët e ftohta dhe të gjata të dimrit i kanë kaluar të mbështjellur me batanije, sepse fryma dhe i ftohti hynin gjithandej në shtëpi, gjithashtu acarin e madh të dimrit mezi e kanë përballuar përshkak të mungesës së një shporeti.
“Më e keqja është se shumë e vjetër është shtëpia, kur ishte tërmeti një pjesë e murit jashtë ra. Edhe këtu lartë siç edhe mund të shihet fëmijët duke fjetur u ra tek këmbët, u’a zu këmbët, shyqyr që nuk u ra në fytyrë por vetëm tek këmbët poshtë….e kisha edhe një shporet këtu por nga uji kur bie shi, ai është kalbur”, ka thënë Selime Selmani, kryefamiljare.
Selmani tregoi që bashkëshorti i kishte vdekur para 7 viteve, pas një lufte me kancerin, ndërsa fëmijët i ka lënë njërin 7 dhe tjetrin 8 vjeçar. Më mërzisin edhe më shumë fëmijët, shtoi ajo, kur më thonë nënë edhe ne duam të jetojmë në një shtëpi normale si gjithë të tjerët.
“Ata kanë dëshirë për një shtëpi, më thonë ta kemi një shtëpi, këtu rrimë me frikë dhe kur ishte tërmeti rrinim gjithë kohës me frikë sepse ra muri jashtë,  goditi shumë fortë dhe i shqetësoj edhe fqinjët”, shtoi më tej ajo.
Nëna Selime bën thirrje që të gjithë ata që kanë mundësi të ju ndihmojnë atyre që të kenë një shtëpi sado të vogël por të sigurt, ku mund që të jetojnë pa frikën që çdo moment ajo mund rrënohet.</TEXT>
<DATE>2017-03-27</DATE> 
</DOC>
