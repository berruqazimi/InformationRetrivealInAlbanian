<DOC>
<DOCNO>638</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme/thaci-edhe-pas-takimit-me-delawie-ushtria-do-te-behet-definitivisht-video-344506/</URL>
<TITLE>Thaçi, edhe pas takimit me Delawie: Ushtria do të bëhet definitivisht</TITLE>
<TEXT>Thaçi, i cili ka treguar që sot ka pasur një takim të rregullt me ambasadorin amerikan, Greg Delawie, ka thënë se raportet e Kosovës me Shtetet e Bashkuara kanë qenë, janë dhe do të mbesin gjithmonë të shkëlqyera, speciale.
"Ndihem tepër mirë që në dy dekadat e fundit jam një nga ata që i kam ushqyer ato raporte vazhdimisht dhe kam prodhuar argumente për Shtetet e Bashkuara të Amerikës që ta mbështesin Kosovën edhe më tepër", ka thënë Thaçi në një intervistë për RTK.
"Definitivisht Forcat e Armatosura të Kosovës do të bëhen - me ndryshime kushtetuese ose me ligj. Unë mbështes angazhimin për ndryshime kushtetuese, por në të njëjtën kohë nuk lejoj që të mbesim peng i disponimit të Beogradit, e as të tre-katër individëve që ta mbajnë pezull apo ta pengojnë themelimin e Forcave të Armatosura të Kosovës", është shprehur i pari i vendit, raporton Gazeta Express.
"Askush nuk mund të vërë veto mbi themelimin e Ushtrisë së Kosovës. Ky është vullneti i dy milionë qytetarëve të Kosovës, është vullneti i të gjitha partive politike, i të gjitha institucioneve të Kosovës", ka thënë Thaçi.
"Është e drejta jonë kushtetuese, është e drejta jonë ligjore, është e drejta jonë historike, dhe kjo është garanca për të ardhmen tonë, që të jemi pjesë e NATO's", është shprehur Thaçi. </TEXT>
<DATE>2017-03-22</DATE> 
</DOC>

