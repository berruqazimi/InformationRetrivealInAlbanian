<DOC>
<DOCNO>1441</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme/vrasja-me-thike-e-17-vjecarit-ne-prishtine-xhaxhai-i-viktimes-flet-per-express-473564/</URL>
<TITLE>Vrasja me thikë e 17 vjeçarit në Prishtinë, xhaxhai i viktimës flet për Express</TITLE>
<TEXT>Shkëlqim Pllanës iu dha lamtumira e fundit dje në varrezat e fshatit Bakshi të Obiliqit. Ky i ri në muajin maj do t’i mbushte 18 vjet.  Vijonte mësimet në shkollën e mesme “Shtjefën Gjeqovi”, ndërsa në çantë i mbante ndërresat e futbollit, pasi luante për klubin futbollistik “Keku”.

Djali i vetëm në familje është edhe fëmijë i ish-ushtarit të UÇK-së, Isa Pllanës, i cili tash i ka vetëm dy vajza.

Ekipi i Gazetës Express gjatë ditës së sotme ka qëndruar në familjen Pllana, e cila e ka hapur të pamën që do të zgjasë tri ditë. Xhaxhai i Shkëlqimit, Musa Pllana, rrëfen se si djali u vra në oborrin e shtëpisë së dajëve.

“Nuk ka qenë as në rrugë, as brenda në kafe po e ka thirrur ai shoku. I kanë thënë dil se po të veti diçka, kur u dalë djali prej korridorit te dera në oborr e kan therrë me thikë”- rrëfen Pllana.

“Djali u shku të dajt e vet. Tash, ajo shoqnia e tij ku kanë qenë - nuk e dina, nuk kem informata. Me këto punë merret hetuesia, policia i kanë të dhanat. E kanë telefonin e djalit, që e ka thirrë bash ai dorasi. Supozohet se ai ka qenë edhe me katër të tjerë”, vazhdon tutje rrëfimin.

Pllana thotë se intervenimi i mjekëve ka qenë shumë i shpejtë, kanë bërë çmos për ta  shpëtuar, por nuk ia kanë dalë. Ai tregon se plaga afër zemrës ka qenë e madhe, ndërsa më poshtë Shkëlqimi ka pasur edhe dy gërvishje tjera.

“Unë e kam pastru djalin e vllaut si djal temin, e kom pa trupin e tij, i ka pas edhe dy gërvishje poshtë. Supozoj se u kanë gjatë përleshjeve të tyre, kurse një plagë fatale ka qenë afër zemrës edhe u kanë gjakderdhja shumë e madhe që s’ka mujt me pranu më gjak as kurgjë”, tregon xhaxhai i viktimës për Express.

Musa Pllana e përshkruan nipin e vet si djalë shumë të shoqërueshëm, djalë që e donte sportin dhe i afronte të rinjtë për të luajtur me top. Thotë se Shkëlqimi “as nuk ka pirë duhan, as alkool, e as nuk ka shpenzuar para palidhje” Por, dyshon se “Shkëlqimi ka rënë në kurth të shoqërisë së keqe”.

“Qysh u ardhë deri te ajo shoqni, qysh e kan shti ata djalin në rreth... ata e dinë ma së miri edhe supozohet se djali ka ra kurth e një shoqërie te keqe. E një grupi të keq”, thotë Pllana.

Ai tregon se L.P ishte në shkollën e njëjtë me të Shkëlqimit dhe se dy djemtë kanë pasur shoqëri mes vete. Dy familjet nuk njihen mes vete, ndërsa se dorasi vjen nga komuna e Podujevës.

Familja Pllana zbardhjen dhe motivet e vdekjes i  kanë lënë në duar të Policisë dhe organeve të drejtësisë. Musa Pllana tha se nuk kanë pranuar që familja e dorasit të jetë e pranishme në ceremoninë e varrimit të Shkëlqimit.

I vrari Shkëlqim Pllana u varros të hënën, ndërsa të pranishëm ishin qindra persona përfshirë edhe shumë nxënës nga shkolla të ndryshme. E pamja për të u hap sot dhe, siç thotë Musa Pllana, vetëm brenda dy orëve për ngushëllime kanë qenë më shumë se 400 persona.
</TEXT>
<DATE>2017-12-12</DATE> 
</DOC>