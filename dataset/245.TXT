<DOC>
<DOCNO>245</DOCNO>
<SOURCE>Tetova1</SOURCE>
<URL>http://www.tetova1.mk/2017/03/09/a-po-shkon-drejt-percarjes-aleanca-per-shqiptaret/</URL>
<TITLE>A po shkon drejt përçarjes Aleanca për shqiptarët?!</TITLE>
<TEXT>Lajmi për shkrirjen e tre subjekteve politike pjesë e koalicionit në Aleanca për shqiptarët i pat gëzuar shumë njerëz në Republikën e Maqedonisë. Por ngjarjet që ndodhën pas atij lajmi, reagimi i partisë RDK e Vesel Memedit dhe i Unitetit të Gëzim Ostrenit bëri opinionin të mendoj se ka shumë fërkime brenda Aleancës për shqiptarët.
Po t`i pyesësh aktivistët dhe funksionarët partiak të LR PDSH-së ata janë për shkrirjen në Aleanca për shqiptarët, pasi që në këtë mënyrë i konvenon për kontroll më të madh dhe kulaç më të madh politik. Por, RDK-ja e Vesel Memedit e cila supozohet se ende është e fortë në Gostivar ka penguar dhe ende është duke e mbajtur peng shkrirjen e tre subjekteve politike në Aleanca për shqiptarët.
Kriza institucionale dhe mos formimi i qeverisë së re ka thelluar ende më shumë fërkimet në Aleancën për shqiptarët. Anëtarësia e pakënaqur e LR PDSH-së të cilës iu janë premtuar pozita pasi që si duket Aleanca për shqiptarët ka bërë marrëveshje me BDI-në për t`u futur në qeveri, është e padurueshme. Ajo me çdo kusht kërkon që të përshpejtohen proceset drejt zgjidhjes së krizës institucionale dhe futjes në pushtet të Aleancës për shqiptarët.
Jo zyrtarisht Tetova1 merr vesh se disa grupe të Aleancës për shqiptarët pa njohurinë e kreut të Aleancës për shqiptarët kanë pasur takime me përfaqësuesit e BDI-së ku i kanë lutur që të zgjidhet kriza politike sa më shpejtë dhe porosinë e tyre t`ia përcjellin LSDM-së.
Për të ruajtur unitetin dhe për t`i mbajtur në vijë anëtarësinë e Aleancës për shqiptarët pamëdyshje se është e domosdoshme shndërrimi në një subjekt politik.</TEXT>
<DATE>2017-03-10</DATE>
</DOC>