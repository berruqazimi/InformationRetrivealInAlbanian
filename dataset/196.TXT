<DOC>
<DOCNO>196</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme-nga-maqedonia/refugjatet-nga-maqedonia-kthehen-ne-greqi-336654/</URL>
<TITLE>Refugjatët nga Maqedonia kthehen në Greqi</TITLE>
<TEXT>Informacionin e konfirmuan nga zyra e UNHCR-së në Shkup duke shtuar se edhe më herët ka ngjarë që refugjatët e Maqedonisë të kthehen në Greqi, mësohet nga Anadolu Agency (AA).
Sipas informacioneve nga terreni, refugjatët që gjenden në qendrën e pranimit “Vinojug” vullnetarisht e braktisin këtë qendër dhe kthehen në Greqi, meqë atje funksionon marrëveshja për riatdhesim. Në këtë mënyrë, refugjatët më lehtë mund të mbërrijnë deri te vendet e BE-së, ndërsa në Maqedoni mund të paraqiten vetëm për të kerkuar azil, transmeton Gazeta Express.
Momentalisht në territorin e Maqedonisë janë gjithsej 117 refugjatë. Prej tyre, 45 gjenden në kampin e refugjatëve në Tabanoc jo shumë larg kufirit verior të Maqedonisë, ndërsa 36 refugjatë ka në “Vinojug”. 36 refugjatët tjerë, azilkërkues në vend, gjenden në Shkup.
Disa herë organizatorët të cilët u angazhuan në përballjen me krizën e refugjatëve kërkuan nga institucionet kompetente në vend për t’i përmirësuar kushtet e refugjatëve të cilët qëndrojnë në Maqedoni, meqë në qendrat e pranimit në të cilat janë vendosur nuk ka kushte për qëndrim të gjatë, për arsye se janë të dedikuara për qëndrim afatshkurtër të refugjatëve.
Që nga viti i kaluar, nga 9 marsi, zyrtarisht është mbyllur “Rruga Ballkanike”. Refugjatët mbetën të bllokuar në vendet e rajonit, në pamundësi që të udhëtojnë deri te destinacioni i tyre final, në vendet perëndimore të Evropës.</TEXT>
<DATE>2017-03-09</DATE> 
</DOC>