<DOC>
<DOCNO>1532</DOCNO>
<SOURCE>Telegrafi</SOURCE>
<URL>https://telegrafi.com/nje-muaj-paraburgim-per-te-riun-qe-vrau-17-vjecarin-thike/</URL>
<TITLE>Një muaj paraburgim për të riun që vrau 17 vjeçarin me thikë</TITLE>
<TEXT>Gjykata Themelore në Prishtinë ka aprovuar kërkesën e Prokurorisë Themelore në Prishtinë për caktimin e masës së paraburgimit kundër të pandehurit L.P, për shkak të dyshimit të bazuar se ka kryer veprën penale vrasje e rëndë.

Të pandehurit L.P i është caktuar masa e paraburgimit në kohëzgjatje prej 1 (një) muaji dhe atë duke filluar prej datës 11 dhjetor deri më 11 janar të vitit të ardhshëm.


Gjykata ka konstatuar se ekzistojnë rrethanat që tregojnë rrezikun se po të gjendej i pandehuri në liri mund të fshihet, të arratiset me qëllim të shmangies nga përgjegjësia penale dhe kërkesa për caktimin e masës së paraburgimit ndaj të pandehurit L.P është masë adekuate dhe e domosdoshme në këtë fazë të procedurës penale, për sigurimin e pranisë të të pandehurit në procedurë penale dhe zhvillimin e pa penguar të procedurës.

I pandehuri L.P dyshohet se më 9 dhjetor në Prishtinë ka privuar nga jeta të miturin SH.P, për shkak të një mosmarrëveshje në mes tyre, andaj për këtë dyshohet se ka kryer veprën penale Vrasje e rëndë.

Pala ka të drejtë ankese kundër këtij vendimi në Gjykatën së Apelit të Kosovës.</TEXT>
<DATE>2017-12-13</DATE> 
</DOC>