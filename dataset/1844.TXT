<DOC>
<DOCNO>1844</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme/delegacioni-i-be-se-ne-prishtine-terrorizmi-vazhdon-te-paraqese-rrezik-per-kosoven-dhe-gjithe-ballkanin-474892/</URL>
<TITLE>Delegacioni i BE’së në Prishtinë: Terrorizmi vazhdon të paraqesë rrezik për Kosovën dhe gjithë Ballkanin</TITLE>
<TEXT>“Terrorizmi, radikalizmi dhe ekstremizmi i dhunshëm vazhdojnë të paraqesin kërcënim për sigurinë e BE-së dhe Ballkanit Perëndimor. Në nivel rajonal, koordinimi ndërmjet vendeve relevante të Ballkanit Perëndimor dhe partnerëve të tjerë kyç është thelbësor, i lehtësuar me Nismën e Ballkanit Perëndimor për Luftimin e Terrorizmit (WBCTi)”, thuhet në kumtesën e Zyrës së BE’së në Prishtinë. 

Kjo është komunikata e plotë: 

Zyrtarë të Bashkimit Evropian vizitojnë Kosovën; diskutojnë sigurinë, luftën kundër terrorizmit dhe luftën kundër ekstremizmit të dhunshëm me zyrtarët më të lartë të Kosovës

PRISHTINË,  15 dhjetor 2017 - Zyrtarë të Bashkimit Evropian dhe të Kosovës u takuan në Prishtinë me 14 dhe 15 dhjetor 2017 për të diskutuar sigurinë, luftën kundër terrorizmit dhe luftën kundër ekstremizmit të dhunshëm. Delegacionin e BE-së e kryesoi Zëvendëssekretari i Përgjithshëm Pedro Serrano nga Shërbimi i Veprimit të Jashtëm Evropian (EEAS), bashkë me Koordinatorin e BE-së për Luftën Kundër Terrorizmit, Gilles de Kerchove, dhe Drejtorin Gjeneral, Olivier Onidi, nga DG HOME. Vizita është vazhdimësi e vizitave të nivelit të lartë në Ballkanin Perëndimor për këto çështje. 

Terrorizmi dhe ekstremizmi i dhunshëm janë sfida të përbashkëta të BE-së dhe Ballkanit Perëndimor dhe mund të luftohen në mënyrë efektive vetëm me bashkëpunim të ngushtë. Takimet gjatë dy ditëve ishin produktive në vlerësimin e sfidave dhe identifikimin e qasjeve për fuqizimin e përpjekjeve të përbashkëta në ballafaqimin me këto kërcënime. Në këtë kontekst, të dyja palët e mirëpritën që nga 13 dhjetori 2017, Kosova është partner me prioritet të plotë i Europol-it më qëllim të që forcohet më tej bashkëpunimi strategjik me BE-në.

Zyrtarët e BE-së u takuan me zyrtarë të lartë të Kosovës, përfshirë Kryeministrin, Ramush Haradinaj, Zëvendëskryeministrin dhe Ministrin e Punëve të Jashtme, Behxhet Pacolli, Ministrin e Punëve të Brendshme, Flamur Sefaj, dhe Drejtorin e Përgjithshëm të Policisë së Kosovës, Shpend Maxhuni.

Sfondi 

Terrorizmi, radikalizmi dhe ekstremizmi i dhunshëm vazhdojnë të paraqesin kërcënim për sigurinë e BE-së dhe Ballkanit Perëndimor. Në nivel rajonal, koordinimi ndërmjet vendeve relevante të Ballkanit Perëndimor dhe partnerëve të tjerë kyç është thelbësor, i lehtësuar me Nismën e Ballkanit Perëndimor për Luftimin e Terrorizmit (ËBCTi). Nisma ka për qellim koordinimin e ndihmës së BE-së dhe asaj ndërkombëtare dhe të bashkëpunimit regjional në fushën e luftimit të terrorizmit, duke minimizuar dyfishimin dhe maksimizimin e efikasitetit të kost-benefiteve.

Në Kosovë, Marrëveshja e Stabilizim Asociimit me BE-në mbulon pjesët thelbësore relevante për luftimin e terrorizmit, përfshi krijimin e një historiku solid të hetimit, ndjekjes penale dhe dënimeve të plotfuqishme, si dhe bashkëpunim të avancuar regjional dhe shkëmbim të informatave ndërmjet organeve për zbatimin e ligjit dhe shërbimeve të sigurimit. Më 13 dhjetor 2017, Kosova është plotësisht e përfshirë në listën e partnerëve prioritarë të Europol-it për bashkëpunim strategjik. Europol-i është Agjencia e Bashkimit Evropian për Bashkëpunim në Përforcim të Ligjit. 
</TEXT>
<DATE>2017-12-15</DATE> 
</DOC>