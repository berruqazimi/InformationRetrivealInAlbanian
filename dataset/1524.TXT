<DOC>
<DOCNO>1524</DOCNO>
<SOURCE>TetovaSot</SOURCE>
<URL>http://www.tetovasot.com/2017/12/dimitrov-shanse-te-medha-qe-viti-2018-te-jete-viti-i-vertete-evropian-per-maqedonine/</URL>
<TITLE>Dimitrov: Shanse të mëdha që viti 2018 të jetë viti i vërtetë evropian për Maqedoninë</TITLE>
<TEXT>Shefi i diplomacisë së Maqedonisë Nikolla Dimitrov sot në Bruksel theksoi se ekzistojnë shanse të mëdha që viti 2018 të jetë viti i vërtetë evropian për Maqedoninë.

Dimitrovi në Bruksel, kur sot pas tre viteve u mbajt takim i ndërmjetësit Methju Nimic me negociuesit e Maqedonisë dhe të Greqisë, Vasko Naumovski dhe Ademantios Vasilakis mori pjesë në drekën e punës me ministrat e çështjeve evropiane të vendeve-anëtare të Bashkimit Evropian dhe vendeve-kandidatë për anëtarësim në BE.

Dreka e punës ishte në organizim të ministrit të Punëve të Jashtme të Estonisë, Sven Mikser, në cilësinë e vendit-kryesues me Këshillin e BE-së.

“Sot është ditë e madhe, inkurajim i madh që ta përfundojmë vitin me shans dhe mundësi që viti 2018 të jetë viti evropian për Maqedoninë”, tha Dimitrov.

Ai i ka njoftuar ministrat e vendeve-anëtare me arritjen e Maqedonisë në implementimin e reformave të brendshme dhe avancimin e fqinjësisë së mirë, si dhe me planet e Qeverisë dhe pritjet në periudhën e ardhshme.

Dimitrov ka marrë bindje nga kolegët se Maqedonia është në rrugën e drejtë, si dhe inkurajim që të vazhdojë të ecë përpara në këtë drejtim.

Ministrat e kanë theksuar nevojën e mbështetjes së Maqedonisë nga ana e vendeve-anëtare për arritje të qëllimit shumëpritur, fillim sa më i shpejtë i bisedimeve inkuadruese për anëtarësim në BE.

Diskutimet në drekën e punës, siç kumtoi MPJ, janë fokusuar edhe në perspektivat e vendeve nga Ballkani Perëndimor në rrugën e integrimit në BE, në vigjilje të zhvillimit të pritur të ngjarjeve në kuadër të Unionit gjatë gjysmëvjetorit të parë të vitit 2018.

Në shkurt është paralajmëruar publikimi i Strategjisë së kryetarit të Komisionit Evropian, Zhan Klud Junker për zgjerimin e BE-së, në prill janë paralajmëruar raportet e KE-së për vendet,  ndërsa në maj mbahet samiti BE-Ballkani Perëndimor në Sofje, gjatë kryesimit bullgar me Këshillin e BE-së.

Dimitrov në Bruksel ka mbajtur edhe brifing për përfaqësuesit e Grupit punues të Këshillit të BE-së, kompetent për rajonin e Ballkanit Perëndimor (COWEB) dhe Grupit punues kompetent për zgjerimin dhe vendet që janë në proces bisedimi për anëtarësim në BE (COELA).</TEXT>
<DATE>2017-12-12</DATE> 
</DOC>