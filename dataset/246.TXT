<DOC>
<DOCNO>246</DOCNO>
<SOURCE>Tetova1</SOURCE>
<URL>http://www.tetova1.mk/2017/03/09/percarje-ne-levizjen-besa-dega-ne-likove-anetaresia-e-pakenaqur-me-shaban-zendelin/</URL>
<TITLE>Përçarje në Lëvizjen Besa dega në Likovë, anëtarësia e pakënaqur me Shaban Zendelin?!</TITLE>
<TEXT>Lëvizja Besa dega në Likovë është para përçarjes. Dy rryma që ekzistojnë brenda në parti kanë shprehur pakënaqësitë e tyre për preferencat e qendrës së Lëvizjes Besa për kandidaturën e Shaban Zendelit për kryetar komune në komunën e Likovës.
Pjesa e ish partiakëve që gjendet në strukturat e Lëvizjes Besa dega në Likovë po qëndron prapa Shaban Zendelit si kandidat i mundshëm për zgjedhjet lokale. Pjesa e re, e paprovuar politikisht, strukturë e pastër e Lëvizjes Besa janë kundër kandidaturës së Shaban Zendelit për kryetar komune në Komunën e Likovës.
Kjo situatë ka krijuar dy rryma të ashpra të cilat mund të eskalohen në çdo moment. Këtij zjarri po i fryn edhe qendra e Lëvizjes Besa e cila për arsye të çuditshme , jo zyrtarisht merret vesh se është duke qëndruar prapa kandidaturës së mundshme të Shaban Zendelit për zgjedhjet lokale.
Arsyetimi i strukturës së pastër të Lëvizjes Besa dega në Likovë është se nuk duan që partinë ta përdhosin persona që dikur i kanë shërbyer subjekteve tjera politike.
Jo zyrtarisht Tetova1 merr vesh se Shaban Zendeli është edhe i afërt me kryetarin aktual të komunës së Likovës, Sadulla Duraku si dhe ka lidhje të fuqishme edhe me Vaid Saitin, drejtorin e Pyjeve të Maqedonisë në Kumanovë.</TEXT>
<DATE>2017-03-10</DATE>
</DOC>