<DOC>
<DOCNO>133</DOCNO>
<SOURCE>OraInfo</SOURCE>
<URL>http://orainfo.com/mustafa-e-begaj-angazhohen-qe-malisheva-te-mos-preket-nga-rriqrat/</URL>
<TITLE>Mustafa e Begaj angazhohen që Malisheva të mos preket nga rriqrat</TITLE>
<TEXT>Temë e veçantë e takimit ishte edhe angazhimi i përbashkët i Qeverisë dhe Komunës në përballimin e rrezikut me të cilin mund të ballafaqohen qytetarët e këtij rajoni nga ethet hemoragjike që mund të shkaktohen si pasojë e pickimit nga rriqrat, njofton Klan Kosova.
Kryeministri Mustafa u interesua për shumë zhvillime në Malishevë që lidhen me jetën e përditshme të qytetarëve.
“Qeveria e Kosovës do të ofrojë përkrahjen e saj për projektet e Komunës që lidhen me përmirësimin e kualitetit të jetës së banorëve të Malishevës”, tha kryeministri Mustafa, duke ofruar përkrahje në marrjen e masave për të parandaluar rrezikun e etheve hemoragjike.
Kryetari i Malishevës, Ragip Begaj, e njoftoi kryeministrin Mustafa për zhvillimet në Malishevë, si dhe për sfidat dhe projektet e Komunës.
Në këtë kontekst, kryetari Begaj kërkoi përkrahje për projektet që lidhen me fushën e ambientit, të mirëqenies sociale si dhe të infrastrukturës.
Gjatë takimit, u bë e ditur se si rezultat i koordinimit shumë të mirë ndërmjet autoriteteve qendrore dhe lokale, gjatë tre vjetëve të fundit janë shmangur humbjet e jetëve të qytetarëve nga ethet hemoragjike si dhe është përgjysmuar numri i të infektuarve, me ç’rast u theksua edhe përkushtimi i përbashkët që të merren të gjitha masat që edhe më tutje të parandalohet dhe të luftohen pasojat eventuale nga ethet hemoragjike.</TEXT>
<DATE>2017-03-08</DATE> 
</DOC>