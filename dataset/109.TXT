<DOC>
<DOCNO>109</DOCNO>
<SOURCE>TetovaSot</SOURCE>
<URL>http://www.tetovasot.com/2017/03/lajcak-per-maqedonine-eshte-per-te-ardhur-keq-nderhyrja-nga-jashte-ne-proceset-e-brendshme/</URL>
<TITLE>Lajçak: Për Maqedoninë është për të ardhur keq ndërhyrja nga jashtë në proceset e brendshme</TITLE>
<TEXT>Shumë e pazakontë dhe për të ardhur keq është që për Maqedoninë ka ndërhyrje të tillë nga jashtë në proceset e brendshme, pasi që formimi i Qeverisë me të vërtetë është proces i cili duhet të jetë në duart e politikanëve vendorë.
Këtë mesazh e ka dërguar ministri i Punëve të Jashtme i Sllovakisë, Mirosllav Lajçak në diskutimin për Ballkanin Perëndimor të Këshillit të Punëve të Jashtme të Bashkimit Evropian në Bruksel.
Siç njofton korrespondenti i MIA-s nga Brukseli, Lajçak qëndrimin e tij e përsëriti në një deklaratë për MIA-n pas përfundimit të takimit të Këshillit kushtuar, sipas tij, më së shumti Bosnjë e Hercegovinës dhe Maqedonisë.
I pyetur nëse ministrat e kanë dënuar platformën shqiptare në Maqedoni si ndërhyrje të një shteti të huaj në çështjet e brendshme të vendit, shefi i diplomacisë sllovake me përgjigje: – Ky është debat. Ne nuk sollëm konstatime formale, kështu që ta dini, ministrat i thonë vetëm qëndrimet e tyre. Dhe kjo u tha dhe unë para pak çastesh thashë për agjencinë tonë se është e pazakontë dhe për të ardhur keq që vendi të ketë ndërhyrje nga jashtë në proceset e brendshme. Pasi që formimi i Qeverisë me të vërtetë është proces i cili duhet të jetë në duart e politikanëve vendorë. Kështu, është faktor që në mënyrë shtesë e komplikon punën”, theksoi Lajçak.
Ministri sllovak potencoi se shefat e diplomacive të BE-së kanë pasur diskutim shumë të mirë, i cili ka qenë shumë pozitiv për rajonin, pasi që të gjithë ministrat e kanë theksuar faktin se Bashkimi Evropian kohën e fundit hoqi dorë nga rajoni i tij i rëndësishëm dhe si rezultat shihet dobësimi i forcave proevropiane brenda vendeve.
Në fund, ministri i Punëve të Jashtme i Sllovakisë, potencoi se Federika Mogerini ka brifuar për vizitën e saj në Ballkan dhe theksoi se tek disa vende fokusi ka rënë tek diskutimi:
“Përfaqësuesja e lartë na dha informacion për vizitën e saj, ndërsa më së shumti u fol për rajonin lidhur me Bashkimin Evropian, ndërsa sa u takon vendeve të mëvetësishme, më së shumti u fol për Bosnjë e Hercegovinën dhe për Maqedoninë”, konstatoi Lajçak.
Para fillimit të Këshillit të sotëm të BE-së, pikërisht Mirosllav Lajçak deklaroi se dy shtete të Ballkanit janë para shkatërrimit, ndërsa tre janë në krizë të madhe politike, duke potencuar se Federika Mogerini nga turneu ballkanik është kthyer e frustruar.</TEXT>
<DATE>2017-03-07</DATE> 
</DOC>