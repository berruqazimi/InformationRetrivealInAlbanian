<DOC>
<DOCNO>389</DOCNO>
<SOURCE>TetovaSot</SOURCE>
<URL>http://www.tetovasot.com/2017/03/turqia-kunder-vendimit-te-be-se-per-shamine-islamike/</URL>
<TITLE>Turqia, kundër vendimit të BE-së për shaminë islamike</TITLE>
<TEXT>Turqia kritikoi një vendim të Gjykatës Evropiane të Drejtësisë, sipas të cilit, kompanitë në Bashkimin Evropian mund t’i ndalojnë punëtorët nga veshja e simboleve fetare ose politike, përfshirë shaminë islamike.
“Vendimi i Gjykatës Evropiane të Drejtësisë mbi shaminë e kokës vetëm se do të forcojë prirjet anti-myslimane dhe ksenofobike”, tha Ibrahim Kalin, zëdhënës i presidentit turk, Recep Tayyip Erdogan.
“Quo vadis Europa? (Ku po shkon Evropa?)”, shkroi ai në Twitter.
Sipas vendimit të gjykatës së lartë të Bashkimit Evropian, të marrë të martën, ndalesa e simboleve fetare dhe politike duhet të bazohet në rregullat e brendshme të kompanisë, që kërkojnë nga të gjithë punëtorët “të vishen në mënyre neutrale”.
Ky është vendimi i parë i gjykatës për shaminë islamike në vendet e punës, në shtetet e Bashkimit Evropian.
Vendimi është nxitur nga rasti i një recepsionisteje, e cila është shkarkuar pasi ka vënë shami në punë, në kompaninë e sigurisë G4S, në Belgjikë.
Drejtësia belge e ka referuar rastin për sqarim në Gjykatën Evropiane të Drejtësisë.
Muajin e kaluar, ndërkaq, ushtria turke ka ndryshuar rregullat e saj, duke u lejuar oficereve gra të veshin shaminë islamike gjatë kohës sa janë në detyrë.</TEXT>
<DATE>2017-03-14</DATE> 
</DOC>