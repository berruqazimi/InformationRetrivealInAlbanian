<DOC>
<DOCNO>1418</DOCNO>
<SOURCE>Telegrafi</SOURCE>
<URL>https://telegrafi.com/qeverise-se-kosoves-ti-shtohen-edhe-dy-zevendesministra/</URL>
<TITLE>Qeverisë së Kosovës do t’i shtohen edhe dy zëvendësministra</TITLE>
<TEXT>Partia e komunitetit turk, KDTP i ka rekomanduar dy emra kryeministrit Ramush Haradinaj për pozitat e zëvendësministrave.

E gjithë kjo në bazë të marrëveshjes së arritur mes partisë turke dhe Haradinajt me rastin e arritjes së marrëveshjes për krijimin e qeverisë.
Këtë e ka konfirmuar për Telegrafin, Ertan Simitci anëtarë i kryesisë së partisë turke KDTP.

Kadir Hüseyin është propozuar për zëvendësministër të Shëndetësisë, i cili ka qenë në këtë pozitë edhe gjatë kohës sa ishte kryeministër Isa Mustafa.

Kurse, Nuhi Morina i propozuar për zëvendësministër, nuk i është specifikuar ministria duke i lënë në dorë përzgjedhjen e pozitës kryeministrit Haradinaj.

Ndërkaq jozyrtarisht Telegrafi mëson se KDTP preferon që Morina të jetë zëvendësministër i Bujqësisë.

Kujtojmë se komuniteti turk në kabinetin qeveritar udhëheq me ministrinë e Administratës Publike, ku ministër është Mahir Yagcilar.</TEXT>
<DATE>2017-12-12</DATE> 
</DOC>