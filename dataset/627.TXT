<DOC>
<DOCNO>627</DOCNO>
<SOURCE>Tetova1</SOURCE>
<URL>http://www.tetova1.mk/2017/03/22/cka-po-zihet-ne-aleancen-per-shqiptaret-ne-takim-me-eurokomisarin-han-nuk-moren-pjese-nga-uniteti/</URL>
<TITLE>Çka po zihet në Aleancën për shqiptarët: Në takim me eurokomisarin Han nuk morën pjesë nga UNITETI?</TITLE>
<TEXT>Eurokomisari për zgjerim dhe politika fqinjësore, Johanes Han dje ka pasur takime me përfaqësuesit e partive politike që kanë arritur të sigurojnë mandate në përbërjen e re parlamentare, shkruan Tetova1.
Han ka injoruar dhe nuk ka respektuar vetëm liderin e PDSH-së, Menduh Thaçi me të cilin fillimisht është paralajmëruar se do të takohet, por më vonë e ka ndryshuar mendimin.
Përndryshe, Johanes Han dhe tre euro deputetët që ishin pjesë e ekipit të tij takimet në Shkup i kanë nisur me përfaqësuesit e Lëvizjes Besa ku kanë dhënë porosi të rëndësishme që qeveria shumë shpejtë duhet formuar.
Johanes Han ka përsëritur qëndrimet se duhet respektuar rezultati zgjedhor dhe Kushtetuta e ligjet e Republikës së Maqedonisë.
Ajo që ra në sy të opinionit ishte takimi i euro komisarit Johanes Han me përfaqësuesit e Aleancës për shqiptarët ku në takim nga kjo e fundit mori pjesë vetëm lideri i LR PDSH-së dhe kryetari i RDK-së, Vesel Memedi. Në ekipin e Aleancës për shqiptarët nuk dukej askund përfaqësuesi i partisë UNITETI që është pjesë e kësaj Aleance.
Kur e kemi parasysh se po zihen shumë gjëra në Aleancën për shqiptarët dhe se kjo Aleancë ose do të shkrihet ose do të zhbëhet nga skena politike, si dhe pakënaqësitë e panumërta në mesin e përfaqësuesve të Aleancës ndaj partisë UNITETI për rezultatin zgjedhor në njësinë zgjedhore numër 1 dhe 2, duket e perceptueshme mungesa e përfaqësuesve të partisë UNITETI në këtë takim me rëndësi.</TEXT>
<DATE>2017-03-22</DATE> 
</DOC>

