<DOC>
<DOCNO>1857</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme/miratohen-tete-projektligje-ne-mbledhjen-e-qeverise-474867/</URL>
<TITLE>Miratohen tetë projektligje në mbledhjen e Qeverisë</TITLE>
<TEXT>Në hapje të mbledhjes, kryeministri Ramush Haradinaj ka kërkuar nga ministrat që të jenë të rregullt me praninë e tyre në seancat e Kuvendit të Republikës, në veçanti kur diskutohen çështjet që lidhen me veprimtarinë e ministrive të tyre, si dhe në reduktimin e vizitave jashtë vendit në mënyrë të pakoordinuar.

Me kërkesën e kryeministrit, ministri i Financave ka informuar për procesin e implementimit të Marrëveshjes Kornizë të Qeverisë së Republikës së Kosovës dhe Austrisë për financimin e projekteve të ndryshme që implementohen nga komunat e Kosovës. Ministri ka informuar se disa nga komunat janë treguar më efikas në ndërtimin e kapaciteteve për shfrytëzim të këtyre fondeve dhe disa kanë ngecje në këtë drejtim. Ai ka shprehur gatishmërinë e Ministrisë së Financave që të mbështesë komunat në realizimin e përfitimeve nga këto fonde.

Qeveria e Kosovës, pas shqyrtimit të kërkesës për sigurimin e parcelës për ndërtimin e kampusit të Universitetit “Kadri Zeka” në Gjilan, ka miratuar vendimin për ndarjen e parcelës në përputhje me Planin Rregullues Urban të miratuar nga Kuvendi Komunal i Gjilanit në vitin 2013. Sipas vendimit hapësira është 7.30 ha.
Serisë së projektligjeve të miratuara sot në mbledhje të Qeverisë i ka prirë Projektligji për pajisjet nën presion. Ky Projektligj ka për qëllim të përcaktojë parimet themelore që mundësojnë garantimin e sigurisë së punës së pajisjeve dhe instrumenteve nën presion. Projektligji përcakton kushtet dhe kërkesat themelore të sigurisë që duhet të respektohen nga operatorët ekonomik që prodhojnë, administrojnë apo shfrytëzojnë enët, pajisjet, pajisjet transportuese apo aerosolët.
</TEXT>
<DATE>2017-12-15</DATE> 
</DOC>