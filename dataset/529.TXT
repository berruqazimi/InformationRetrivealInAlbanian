<DOC>
<DOCNO>529</DOCNO>
<SOURCE>TetovaSot</SOURCE>
<URL>http://www.tetovasot.com/2017/03/burgi-i-idrizoves-ia-mbyll-deren-avokatit-te-popullit-video/</URL>
<TITLE>Burgu i Idrizovës ia mbyll derën Avokatit të Popullit</TITLE>
<TEXT>Për të burgosurën e operuar në Klinikën për kirurgji digjestive në fund të janarit, nuk ka informacione, përveç raportit mjekësor se kishte ulcerë në stomak të shkaktuar nga keq ushqyerja.
Drejtoria e Burgut të Idrizovës nuk i ka lejuar Avokatit të popullit që të ketë qasje në dosjen e kësaj të burgosure. Avokati Ixhet Memeti, thotë se po përballen me një bllokadë lidhur me sigurimin e provave dhe të dhënave tjera për 50 vjeçen me inicialet K.A. nga Radovishi.
“Nga burgu Idrizovës, për një rast që kërkon ndihmë shëndetësore, kemi informacione që nuk na përcjellin provat, gjegjësisht dokumentacionin mjekësor për personin në fjalë. Kjo është e tmerrshme! Për herë të parë, prej themelimit të këtij institucioni, ndodhë që një drejtor burgu të refuzoj Avokatit të Popullit t’i jep prova”, tha ai.
Kirurgu Ognen Kostovski që më 27 janar të këtij viti në Kirurgjinë digjestive kishte pranuar të burgosurën 50 vjeçare thotë se pas trajtimit disaditësh mjekësor, ajo është kthyer në burg.
Nga Prokuroria Publike theksuan se procedura e hetimit të burgosurve të sëmurë ose të vdekur shkon më hapa të ngadalshëm. Edhe për rastin e vdekjes së të burgosurit Andreas Rexhepov, nga ky institucion hetimor thonë se janë në pritje të ekspertizës mjeko-ligjore, por nuk duan të bëjnë presion për përshpejtimin e procesit të sigurimit të rezultateve nga obduksioni, me qëllim siç thonë, zbardhjes së të vërtetës. Një javë pas varrimit të 21 vjeçit, familja Rexhepov nuk kanë përgjigje zyrtare se nga çka i është shkaktuar vdekja djalit të tyre.
Në reagimin e Drejtorisë për zbatimin e sanksioneve i quajnë tendencioze të dhënat e Avokatit të Popullit dhe akuzat mbi udhëheqësin e burgut të Idrizovës, lidhur me rritjen e vdekjeve të të burgosurve.
“Pretendimet dhe akuzat për 4 personat e vdekur, në periudhën kohore prej 3 muajve në vitin 2017 (R.S.-1960,A.M-1943,M.S-1968,A.R-1996) nga numri i përgjithshëm prej 1.800 të burgosurve, është i madh. Para së gjithash, duhet të merren parasysh të dhënat se në këtë  burg janë të regjistruar 450 persona  të varur nga droga, afër 500 të sëmurë me sëmundje të ndryshme, siç janë: të sëmurë psikik, me sëmundje kardiovaskulare, kancer, diabet, hepatit, tuberkuloz, dhe gjendje post-infarkti”, thonë nga kjo drejtori.
Sipas kësaj drejtorie, gjatë vitit 2016 në Burgun e Idrizovës kanë ndërruar jetë 6 të burgosur, ku periudha e vdekjeve më të shpeshta kanë ndodhur prej dhjetorit deri në mars.</TEXT>
<DATE>2017-03-20</DATE> 
</DOC>