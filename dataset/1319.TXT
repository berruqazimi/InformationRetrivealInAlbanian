<DOC>
<DOCNO>1319</DOCNO>
<SOURCE>OraInfo</SOURCE>
<URL>http://orainfo.net/serish-do-te-paguani-per-energjine-e-shpenzuar-ne-veri/</URL>
<TITLE>Sërish do të paguani për energjinë e shpenzuar në veri</TITLE>
<TEXT>Në vend se të paguajnë energjinë nëpërmjet faturave, siç ka ndodhur gjatë gjithë viteve të pasluftës, tash ata pritet këtë ta bëjnë me taksat që i ndajnë për buxhetin e shtetit, shkruan sot Koha Ditore.

Pagesa “indirekte” pritet të ndodhë nëpërmjet Qeverisë së Kosovës, e cila në pamundësi që të sigurojë qasje të papenguar të operatorëve legalë të furnizimit në katër komunat me shumicë serbe, do të duhej që t’i subvencionojë humbjet e tyre.

Ministria e Zhvillimit Ekonomik e ka pranuar se është në përgjegjësinë e institucioneve të Kosovës që të gjejë një formë për të mbuluar koston për furnizim të energjisë për katër komunat veriore. Kjo meqë Zyra e Rregullatorit të Energjisë ka udhëzuar KEDS-in, KOSTT-in dhe KESCO-n që koston e furnizimit me energji elektrike për katër komunat e veriut të Kosovës të mos e mbulojnë përmes tarifave përfundimtare.</TEXT>
<DATE>2017-12-10</DATE> 
</DOC>