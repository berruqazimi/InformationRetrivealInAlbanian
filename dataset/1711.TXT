<DOC>
<DOCNO>1711</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme-nga-shqiperia/vjen-ne-tirane-ministri-i-brendshem-i-frances-zbardhet-axhenda-dy-ditore-474502/</URL>
<TITLE>Vjen në Tiranë ministri i Brendshëm i Francës, zbardhet axhenda dy ditore</TITLE>
<TEXT>Pas ministrit të Drejtësisë italiane në Tiranë do të mbërrijë për një vizitë zyrtare Ministër i Brendshëm i Francës Gerard Collomb.

Ai do të zhvillojë një vizitë dy ditore në Tiranë, me ftesë të ministrit të Brendshëm shqiptar Fatmir Xhafaj.

Ministri i Brendshëm francez shoqërohet nga një delegacion i gjerë ku bëjnë pjesë deputetë, drejtues bashkish, drejtues të Policisë franceze e gazetarë të disa mediave të njohura.

Ministri Collomb dhe delegacioni që e shoqëron do të zhvillojë nesër në Ministrinë e Brendshme bisedime zyrtare me ministrin Xhafaj dhe ekipin e tij.

Gjatë ditës së sotme dhe nesër ministri Collomb dhe delegacioni që e shoqëron, do të priten në takime të veçanta nga Presidenti i Republikës z.Ilir Meta dhe Kryeministri i vendit z.Edi Rama.

Grupi i deputetëve dhe kryetarët e bashkive do të priten në takime të veçanta edhe nga Kryetari i Kuvendit z.Gramoz Ruçi dhe Kryetari i Bashkisë së Tiranës, z.Erion Veliaj.

Gjatë vizitës në Tiranë, ministri Collomb do të zhvillojë vizitë në kompaninë ‘Aleat’ që prodhon dokumentat biometrikë si dhe në ‘Muzeun e Gjetheve’.
</TEXT>
<DATE>2017-12-13</DATE> 
</DOC>