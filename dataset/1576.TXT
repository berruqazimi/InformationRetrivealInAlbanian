<DOC>
<DOCNO>1576</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme/mungesa-e-barnave-dhe-aparaturave-ne-abdominale-pacientet-rrefejne-gjendjen-474043/</URL>
<TITLE>Mungesa e barnave dhe aparaturave në Abdominale, pacientët rrëfejnë gjendjen</TITLE>
<TEXT>I zhgënjyer me mungesën e barnave dhe aparaturave të nevojshme për kurimin e sëmundjes së tij është pacienti I. Muja, i cili qe disa javë është duke u kuruar në Klinikën e Kirurgjisë Abdominale. Ai thotë se për kurimin e sëmundjes nga e cila ai vuan përpos mungesës së barnave të nevojshme shpeshherë mungojnë edhe shiringat me të cilat ai merr terapitë.

“Në QKUK vij shpesh, sepse vuaj nga një sëmundje. Jam shumë i zhgënjyer, sepse shumicën e barnave, duke filluar nga shiringat e gjithçka tjetër, duhet t'i blej vetë. Nëse fillon sigurimi shëndetësor, do të ishte shumë mirë, por ndryshe gjendja është shumë e keqe", u shpreh pacienti.

E për mungesën e barnave dhe aparaturave në Klinikën Abdominale, të martën për Express, ka folur edhe drejtori i kësaj Klinike, Rifat Bajrami. Ai ka thënë se Klinika që ai drejton ka disa vite që ballafaqohet me mungesë të aparaturave, të barnave, por edhe të stafit mjekësor.

Në këtë Klinikë, sipas drejtorit Bajrami, ka raste kur mungojnë edhe gjilpërat dhe injeksionet. 

“Në Kirurgjinë Abdominale ka mungesë të barnave të caktuara. Kohë mbas kohe, qysh vijnë furnizimet, valë-valë kemi momente që i kemi ato, por ka edhe raste kur kanë munguar edhe gjilpërat dhe injeksionet”, ka thënë për Express, Rifat Bajrami. Rreth kësaj çështjeje ai thotë se ka kërkuar nga ana e drejtuesve të SHSKUK-së, që të gjendet zgjidhje.

Ndërkohë, pacientët të cilët janë të shtrirë në Klinikën Abdominale tash e disa ditë detyrohen që vetë të furnizohen me terapinë e albuminës, ilaç ky i cili gjendet në listën e barnave esenciale. Këtë ilaç pacientët po detyrohen ta blejnë në barnatoret private. Një terapi e tillë kushton prej 20 deri në 25 euro. E njëjta pacientëve u përshkruhet për përdorim prej 3 deri në 7 ditë.

“Në kohën e fundit në Klinikën tonë është vërejtur mungesa e disa barnave, të cilat më herët kanë ekzistuar. Për momentin vërehet një mungesë e albuminës. Pacientëve që kanë nevojë për këtë bar i jepet një mesatarisht deri në dy albumina në ditë. Terapia jepet prej tri deri në shtatë ditë”, thotë doktor Bajrami. E për këtë terapi më shumë se 80 euro në javë po i shpenzon edhe një familjarë i një pacienti që po trajtohet në QKUK. Për Express ai thotë se pos kësaj atij i duhet që për familjarin e tij të blejë edhe ilaçe të tjera.

“Unë e kam nënën këtu. Këtë llojin e albuminës po e blejmë. Gati 100 euro më kanë shkua këtë javë plus ilaçet e tjera”, thotë familjari.

Përpos mungesës së barnave, Klinika Abdominale në QKUK ballafaqohet me mungesë të aparaturave, ngaqë ato që janë në dispozicion janë shumë të vjetruara. Mungon Laparaskopi si dhe aparati i Ligashurës. Kjo e fundit, drejtues të kësaj Klinike po shprehen se do të kryente funksione të shumta.

“Ky aparat do të kryente shumë funksione, zvogëlon kohën e operacionit, zvogëlon sasinë e dhënies së barnave të anestetikëve, transfuzionit të gjakut, sasinë e penjve, gjatë operacionit. Kërkesat tona ekzistojnë edhe në QKUK edhe në Ministri”, thotë doktori. I njëjti aparat, sipas tij, ekziston në pothuajse të gjitha spitalet regjionale.
“Këto pajisje ne i kemi kërkuar që 3 vjet, që 3 vjet i kanë spitalet e tjera e ne nuk i kemi. Kanë dalë në tender disa herë, po nuk e di pse i njëjti është anuluar”.

Megjithëkëtë, sipas drejtorit Rifat Bajrami, në këtë klinikë kërkohet angazhimi edhe i 16 infermierëve, në mënyrë që t’i mbulojnë të gjitha kërkesat e pacientëve. “Ne për këtë vit kemi bërë kërkesë për 16 infermierë të rinj për kirurgji abdominale, të cilët 8 do t’i dërgonim për në urgjencë. Ende asnjë infermier i ri nuk ka ardhur”.

Sipas tij, rastet më të shpeshta të pacientëve dominojnë ato me sëmundje malinje si tumoret.

“Në Klinikën tonë, janë duke dominuar sëmundjet onkologjike apo malinje. Dominojnë tumoret. Në të gjithë botën dominojnë sëmundjet onkologjike”, thotë ai.

Megjithëkëtë, vetëm në Klinikën e Kirurgjisë Abdominale në QKUK që nga muaji janar i këtij viti e deri në dhjetor, vizita kanë kryer 2 mijë e 473 pacientë, nga të cilët janë kryer 1 mijë e 625 operime.
</TEXT>
<DATE>2017-12-13</DATE> 
</DOC>