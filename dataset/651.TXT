<DOC>
<DOCNO>651</DOCNO>
<SOURCE>GazetaExpress</SOURCE>
<URL>http://www.gazetaexpress.com/lajme-nga-shqiperia/ne-rrezik-shendeti-i-4-500-banoreve-vetem-nga-nje-ba-344543/</URL>
<TITLE>Në rrezik shëndeti i 4.500 banorëve...vetëm nga një baxho!!!</TITLE>
<TEXT>Hirra e baxhos shkakton ndotje pasi derdhet në kanalin e ujitjes dhe në rrjetin e ujit të pijshëm. Banorët janë ankuar vazhdimisht, por nuk kanë gjetur zgjidhje nga institucionet. Në këto kushte, ata i janë drejtuar emisionit “Fiks Fare”. 
“Prej vitesh kjo baxho hedh hirrën në kanalin e ujitjes. Ne jemi ankuar në Bashkinë e Divjakës por nuk kemi gjetur zgjidhje. Po na dëmtohen të mbjellat”, ka thënë një nga banorët për “Fiksin”. 
Më problematik banorët kanë shëndetin e tyre, pasi si pasojë e kësaj situate ata preken nga alergjia. 
“Kjo hirrë që derdhet këtu më ka dëmtuar shëndetin e fëmijës. Para disa kohësh vajta ta vizitoja dhe më doli vajza alergjike. Doktoresha më tha se e ka nga bulmeti. Por pasi i shpjegova situatën më tha se e ka nga hirra”, është shprehur e shqetësuar një tjetër banore. 
Në zonë ndihet era e hirrës së përhapur në mjedis, erë jo fort e këndshme. I pyetur nga gazetarët e “Fiksit”, pronari i baxhos pretendon se është në rregull me dokumentacionin. 
“Unë e kam marrë lejen mjedisore. Letrat i kam në rregull. Kam vendosur dy gropa septike. Njëra është jashtë standardeve, por s'ma ka kërkuar njeri, e kam vënë vetë. Ndërsa tjetra i ka standardet ashtu siç mi ka përcaktuar Bashkia e Divjakës”, ka thënë ai. 
Por ndryshe nga pretendimet e pronarit shprehet Bashkia e Divjakës. Inspektoriati i Mjedisit në këtë institucion ka deklaruar se nga inspektimet e bëra, baxhoja nuk i plotëson standardet për të vazhduar aktivitetin. 
“Ne e kemi inspektuar dy herë dhe është jashtë çdo standardi. Ndot mjedisin dhe dëmton shëndetin e banorëve. Ne madje kemi kërkuar nga Ministria e Mjedisit dhe Agjencia Kombëtare e Mjedisit që të inspektojnë nga afër situatën. Të gjitha këto i kemi mbajtur në procesverbale”, ka sqaruar inspektori i Mjedisit, Aleksandër Hila për redaksinë e emisionit. 
Lidhur me këtë situatë ka reaguar edhe juristi i Bashkisë. Ai ka deklaruar se tashmë çështja është çuar në gjykatë dhe është kjo e fundit që do të vendosë. 
“E kemi çuar këtë çështje në gjykatë, kemi bërë kallëzim penal dhe jemi në pritje të vendimit të organeve kompetente”, ka thënë ai.</TEXT>
<DATE>2017-03-22</DATE> 
</DOC>

